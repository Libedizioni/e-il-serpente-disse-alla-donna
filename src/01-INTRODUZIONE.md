#Introduzione { .hidden }

<div class="table">
<div class="middle">

<p class="alignright"> *Ad Antonio*</p>

</div>
</div>

\newpage
<div class="breakpage"></div>

<div class="compact alignright">

<br/>

<br/>

*non esiste il Paradiso,*

*non esiste il dopo*

<br/>

no future

keine Zukunft

<br/>

*non ci raccontarono la verità*

*non c’è un’altra fase*

<br/>

*non cresci*

*invecchi*

<br/>

*non ci prepariamo a niente*

*la vita è preparazione*

<br/>

*non esiste altro che preparazione*

*non c’è una meta*

<br/>

*non arriviamo da nessuna parte*

*passiamo*

<br/>

*sono passati*

*passeranno*

<br/>

*le ore e i giorni*

*i giorni e i mesi*

<br/>

*i mesi e le stagioni*

*gli anni*

<br/>

<br/>

*panta rhei*

*e non c’è una meta*

<br/>

*non si arriva da nessuna parte*

*non c’è luogo dove attraccare*

<br/>

*l’unico porto è la morte*

*intanto non ci sono ormeggi*

<br/>

*solo piccoli appigli provvisori*

*scuse necessarie*

<br/>

*nomi di illusioni*

*parole*

<br/>

*c’è sempre la parola*

*ci resta la parola anche di quelli che hanno passato la frontiera*

<br/>

*parole e nomi,*

*credere che ci afferriamo a qualcosa*

<br/>

*dare un nome al tempo*

*alle ore e ai giorni*

<br/>

*ai giorni e ai mesi*

*ai mesi e alle stagioni*

<br/>

*Jasper Johns,*

the four seasons

<br/>

<br/>

*o Antonio Vivaldi*

le quattro stagioni

<br/>

i musici,

il cimento dell’armonia e dell’invenzione

<br/>

De André,

passerà anche questa stazione

<br/>

*anche questa stagione passerà*

senza far male

*senza dolore*

<br/>

passerà questa pioggia sottile

*e anche la pioggia*

come passa il dolore

<br/>

*come passa*

*come finisce*

<br/>

*forse passa?*

*forse finisce?*

<br/>

*il dolore,*

*il dolore che lascia il tempo*

*che passa.*

</div>

\newpage
<div class="breakpage"></div>

<div class="table">
<div class="middle">

<div class="compact alignright">

*Juliet,*

*when we made love,*

*you used to cry*

<br/>

DIRE STRAITS *ROMEO AND JULIET*

</div>

</div>
</div>

\newpage
<div class="breakpage"></div>

<br/>

<br/>

<br/>

<p class="linepull"> I ricordi dell’infanzia, come i monti che circondano l’aeroporto, sono ormai lontani e una specie di vuoto che ti spaventa inizia a farsi spazio dentro di te.</p>

Che cosa accadde quella volta, mentre guardavi fuori dal finestrino del pullman che da Deba va a Donostia, probabilmente alla fermata di Itziar? Avrai avuto vent’anni. Che cosa accadde che, da allora, tutte le volte che appoggi la testa al finestrino di un qualunque veicolo, non puoi evitare di ricordare quel giorno, quell’istante?

Dicono che nella vecchiaia i ricordi dell’infanzia si riavvicinino e pare che riempiano la testa della gente anziana a tal punto da non lasciare spazio al ricordo di ciò che si è fatto durante il giorno. Ma questo sarà in un’altra epoca. Se sarà. Se per te ci sarà una vecchiaia. Lui sì, Andrés, l’uomo che hai al tuo fianco, tuo marito, avrà una vecchiaia elegante, ordinata e piena. Non sai, non sai se allora starete ancora assieme, non sai nemmeno se avrete notizie l’uno dell’altra. Non credi che avrà bisogno di te. Se non ci sarai, non sentirà il bisogno della tua presenza. Sai che, se tu ci sarai, ti amerà, in pace, ti amerà dal suo posto e forse tu, a quel punto, non avrai più bisogno di nient’altro. Ti sarà sufficiente, forse, il suo amore tranquillo. Non lo sai. Forse, allora, sarà così.

Durante i dieci anni passati assieme nella città che poche ore fa avete lasciato, in questi ultimi dieci anni, è possibile che vi siate un po’ annoiati. Sebbene tu abbia cercato di fare molte cose, nonostante ti sia sforzata di essere sempre diversa, è nata in te la preoccupazione che la vita quotidiana vi stesse risucchiando. Hai sempre pensato che la gente che passa tutta la vita nella stessa città, che non cambia amici, la gente per bene, che non esce dagli schemi tradizionali e dalle abitudini di sempre, sia morta. Che la vita sia scoprire ciò che è nascosto, portare alla luce le paure celate. Sentirle. Che questo sia vivere e che tutto il resto, nel migliore dei casi, sia un vivere a metà. Un po’ rancido. Noioso, per lo meno per chi guarda. Ma è possibile che anche voi siate caduti nella trappola. Forse non esiste altra possibilità.

Su una cosa non ci sono dubbi. Tu non ti sei annoiata e tanto meno sei stata noiosa. Mai. Né tu, né Andrés. No, nemmeno Andrés si è annoiato, ne sei sicura. Nessuno di voi due, considerati separatamente, si è annoiato. Forse assieme sì. In ogni caso, qualcosa ha perso forza. Dev’essere per questo lottare, per questo fuggire continuamente da tutto ciò, che sei così stanca, una terribile stanchezza che ti tiene imprigionata e che giorno dopo giorno si fa sempre più pesante. Sono ormai molti anni che cerchi, tutti i giorni, di scappare dalla noia, dalla paura di essere noiosa. Troppi anni.

Per questo, perché sei molto stanca, te ne vai con lui all’estero. All’estero, per cambiare. Con lui, perché non hai la forza di andartene da sola o di rimanere da sola. Vuoi fuggire per un anno dal tuo amato ambiente soffocante. Una pausa, una parentesi di dodici mesi. Credi che la stanchezza ti passerà se dimentichi per un anno il lavoro e il tuo ambiente.

Non sai ancora che, fra un anno, la tua stanchezza sarà maggiore. Troppo grande per essere sopportabile. Così grande che sorgerà in te, da qualche parte, la forza che adesso non hai. Adesso arrivi in questa città in aereo, fra un anno te ne allontanerai in treno. Vieni con tuo marito ma te ne andrai da sola.

Non sai che la parentesi che stai aprendo non si chiuderà per conto suo.

Adesso arrivi. È ciò che in questo momento sai. È la tua verità, in questo momento. Arrivi in un paese straniero, lontano, per restarci un anno. Nel migliore dei casi nascerà in te il desiderio di tornare. Il desiderio di ritornare al tuo paese. Nostalgia. Non lo sai. Ti piacerebbe provarla di nuovo, qualche volta. Anche innamorarti di nuovo. È possibile innamorarsi di nuovo? È più facile, probabilmente, sentire di nuovo la nostalgia. Passare un certo tempo lontano da casa dev’essere sufficiente per provare di nuovo nostalgia. La nostalgia. O come vogliamo chiamarla. Come quando, da giovane, d’estate, andavi in Inghilterra. Era nostalgia quella? Forse era nostalgia ciò che sentivi quando, da piccola, ti mandavano in colonia? Era sufficientemente lontana la colonia per poter chiamare nostalgia quel sentimento? Nostalgia. Mancanza. Innamoramento. In questo momento sei soprattutto molto stanca.

Troppo stanca per renderti conto che il viaggio all’estero non ti permetterà di uscirne, non ti libererà da te stessa. Quest’esilio ha un nome, Luis, e Luis non è qualcosa di esterno a te, bensì una parte del tuo essere, molto intima, antica, che ha radici profonde dentro di te. Dovrai stancarti ancora molto, dovrai provare la stanchezza silenziosa di un anno per renderti conto di questo, per renderti conto anche di questo.

Un anno in una città sconosciuta, in una casa nuova, con due uomini conosciuti, che conosci da molto tempo, per poter alla fine rimanere sola. Per poter andartene. Per scappare. Le grandi storie non hanno segreti per coloro che le ascoltano. Li hanno, invece, per chi le vive. Per chi le vive le storie sono sempre piccole. La stanchezza insopportabile dell’immensa quantità di piccoli momenti. Per sapere quale sarà la conclusione bisogna passarci. Dovrai passarci.

Sei molto stanca e, quando la voce della hostess annuncia che avete iniziato l’atterraggio e che bisogna allacciare le cinture di sicurezza, ti rendi conto che state arrivando. Ti senti priva di forze. Il solo pensiero di dover parlare con Luis, che vi starà aspettando all’aeroporto, aumenta la tua stanchezza. Pensi al minimo che esige la buona educazione. *Come stai? Quanto tempo!* Quello che esige, quello che dà l’educazione. Grazie alle frasi fatte. *Ciao. Buon giorno. Ciao, come va*? Frasi fatte che non hanno bisogno di essere pensate, frasi che l’educazione ti dà già pronte per l’uso. No, non ne sarai capace. Perché l’aereo non farà un altro giro? Nervosismo, la paura di rivedere Luis dopo tanti anni, il vuoto rappresentato dal lungo silenzio che c’è stato fra voi. Sarà molto cambiato? La non conoscenza della distanza. Il potere dei tempi e dei luoghi.

<br/>

<p class="linepull"> *Un’epoca nella quale i ricordi dell’infanzia cominciano a essere lontani*. Avevi scritto a Luis nella lettera in cui gli comunicavi che saresti venuta a W. con tuo marito. Gli chiedevi, per favore, di cercarvi una sistemazione comoda e di non preoccuparsi per i costi, che il contratto che Andrés aveva con l’ONU gli garantiva un ottimo stipendio.</p>

Luis, di tuo marito, sa che è economista o qualcosa del genere. Sa anche che si chiama Andrés. Andrés, quel tipo alto e intelligente che si sposò con te. Crede di averlo visto un paio di volte, in occasione del matrimonio di qualche amico. Non ha mai parlato con lui. All’inizio perché era tuo marito. Poi per pigrizia. Alla fine perché non ce n’è stata l’occasione da quando lui, Luis, se n’era andato dal Paese Basco, dodici anni fa, o forse sono di più.

<br/>

<p class="linepull"> Luis ti aveva risposto per telefono che in casa sua c’era molto spazio.</p>

<br/>

<p class="linepull"> La tua voce, che non aveva sentito per anni, a Luis era sembrata più sconosciuta che mai, al telefono, quando ti ha chiamata per rispondere alla tua lettera. Un anno fa. Più o meno.</p>

<br/>

<p class="linepull"> Che erano due appartamenti uniti e, se non vi importava condividere la cucina, avreste avuto spazio e indipendenza sufficienti. Che, d’altra parte, nel centro di W. non era facile affittare casa e la sua si trovava in una zona molto comoda. Le stazioni del tram e della metropolitana erano a un paio di minuti. Lui, a volte, andava a piedi all’università. Lo avreste aiutato a pagare l’affitto, che non era molto caro ma, da quando era rimasto solo, era più gravoso di prima.</p>

<br/>

<p class="linepull"> In quel momento Luis non confessò a se stesso la rinata curiosità nei tuoi confronti, l’improvviso desiderio di rivederti. Nemmeno lo negò. Non ci pensò. Lo nascose in qualche angolo del suo corpo.</p>

Tu, di nuovo tu: come se vi fosse rimasto qualcosa in sospeso di quegli anni lontani della gioventù, del periodo dell’università.

All’aeroporto, mentre sta aspettando l’aereo che porta te e tuo marito, durante una frazione di secondo, dentro di lui è apparso qualcosa di simile alla paura, quando ha ricordato la tua voce; non la voce sentita ultimamente per telefono, ma quella di prima, quella della Teresa che scoppiava a ridere qualunque sciocchezza lui dicesse.

Ha deciso di prendere un caffè, mancano ancora venti minuti all’arrivo dell’aereo. Inoltre dovrete aspettare le valigie. Che diritto ha lui di portarti a casa sua? Vuole forse vederti in casa sua per un anno con un altro uomo? Sarà passato il tempo, saranno passati gli anni anche per lui o è ancora lo stesso che la domenica ti accompagnava fino alla punta del molo? Lo stesso di allora. Ha pagato il caffè alla cassa, ha ripiegato il giornale e si è avviato verso l’arrivo dei voli internazionali. Quando si è fermato vicino a una colonna, a una distanza che gli permette di vedere tutti i passeggeri che escono dalla porta automatica, il peso degli anni passati lo ha improvvisamente tranquillizzato.

Gli ultimi, o i primi, passeggeri di un aereo stanno uscendo col contagocce. Si affacciano uno a uno. A poco a poco cominciano a uscire a piccoli gruppi e adesso, quando si apre la porta, escono una ventina di persone, una accanto all’altra, una dietro l’altra. A Luis il cuore ha fatto un balzo e gli si è seccato il palato. No, non sei tu. Quella donna avrà una cinquantina d’anni e inoltre non t’assomiglia affatto. Lo hanno tratto in inganno i capelli corti e i jeans. La verità è che Luis non sa come hai i capelli adesso e nemmeno se porti i jeans. Non ti ha chiesto questo tipo di cose quando avete parlato per telefono. Avete parlato solo della casa e della data. No, anche di politica, ma non molto. Che le cose non sono cambiate molto e non succede niente più di quello che lui può sapere dai giornali. In alcuni paesi non succede quasi niente degno di esser raccontato. In altri, come nel vostro, quanto c’è da raccontare si ripete innumerevoli volte, come se il tempo non passasse.

Eccoti lì, questa volta sì. Tu, Teresa. Una larga giacca scura e una lunga gonna nera. I capelli corti ma non così corti come Luis s’era immaginato e un po' ondulati. Le scarpe da ginnastica bianche ti danno un aspetto grazioso. Il tuo viso sembra quello di chi si è appena alzato dal letto, di chi si è appena alzato dopo aver dormito poco e male. Al tuo fianco, spingendo il carrello con i bagagli, il tuo intelligente e alto marito.

Quando ti avvicini a Luis, un profumo intenso di limone colpisce qualcosa di più profondo del suo olfatto. Sei più giovane di quanto t’immaginasse, molto simile alla Teresa che lui ricorda. Sei cambiata meno di quanto lui pensasse, ma hai l’aria di chi ha vissuto molte cose. Sei più magra. Forse perché hai sperimentato più di una mattina come questa, non sembra tu abbia intenzione di fare commenti sul sonno e sul tempo. Un sorriso gentile, senza passione, e due baci. Le tue labbra non toccano la guancia di Luis.

“Luis, come stai? Andrés, mio marito.”

Forse sei sempre stata così. I due uomini sorridono e si stringono la mano. Luis dice che possono lasciare il carrello nel parcheggio dove ha lasciato la macchina. Allora Andrés dice *andiamo!* E spinge il carrello dirigendosi al corridoio che porta al parcheggio segnalato da Luis. A Luis la voce di Andrés è sembrata molto ferma. La sua voce, i suoi movimenti. Anche i calzoni che indossa gli piacciono. Glieli avrai comprati tu?

<br/>

<p class="linepull"> Sei l’ultima ad arrivare all’automobile. Hai camminato dietro i due uomini, osservando i negozi di cartoline, soffermandoti su tutti gli annunci e le insegne. E hai cominciato a provare la nuova lingua dentro di te. Con la grammatica memorizzata e le parole che leggi qua e là, cerchi di costruire delle frasi. Sicuramente Luis se n’è accorto. Gli avevi scritto nella lettera che stavi frequentando un corso intensivo. Sì, in una scuola vicino a casa, circondata da giovani figli-di-papà alla ricerca del primo impiego. Questo è quanto gli avevi scritto. Cercando di essere spiritosa. Adesso non vuoi fare brutta figura davanti a lui.</p>

Nel frattempo, Andrés ha chiesto a Luis del tempo e Luis ha chiesto ad Andrés particolari sulla durata del volo. I prezzi e il sistema di pagamento dei parcheggi, ha parcheggiato davvero lontano, credeva di aver lasciato la macchina più vicino, ma questi edifici ingannano, sì, sicuramente è entrato da un’altra porta. Eccola lì, finalmente, l’automobile, l’auto rossa e abbastanza sporca di Luis.

<br/>

<p class="linepull"> Andrés si è seduto sul sedile posteriore. Luis ha messo in marcia.</p>

<br/>

<p class="linepull"> Ti sei allacciata la cintura di sicurezza e hai scrutato Luis con l’espressione di chi sta raccontando una barzelletta seria. “Meglio allacciarla”, hai detto a mezza voce, come se parlassi da sola, dirigendo lo sguardo davanti a te. Poi hai guardato fuori dal finestrino alla tua destra.</p>

<br/>

<p class="linepull"> Sembra che tu non abbia intenzione di sprecare energie in banalità inutili che non valgono la pena. A dire la verità, Luis ha avuto quest’impressione di te fin da quando ti ha conosciuta. Tu non fai più di quanto sia necessario fare. Ciò che è giusto. Ti allacci la cintura di sicurezza. Poi ti allontani. Te ne vai al tuo mondo. A Luis questo tuo atteggiamento non è mai sembrato deplorevole. Anzi, lo trova attraente.</p>

<br/>

<p class="linepull"> Stanchezza, la stanchezza di sempre ti riempie dentro e ti raffredda le mani. W. sarà una pausa, dopo aver passato quasi tutta la vita cercando di trovare l’amico nell’amante e l’amante nell’amico. Piove e le strade luccicano. È bello arrivare in una città sconosciuta quando piove. Sembra quasi che la notte sia più vicina. Non ti senti così estranea. La città non ti sembra così implacabilmente estranea.</p>

È stato davvero facile ottenere dalla rivista questo periodo d’aspettativa, se la caveranno benissimo anche senza di te. Inoltre, una volta al mese, più o meno, gli manderai qualche articolo, qualche cronaca culturale. A W. ci sono molte cose da raccontare. Hai anche la segreta intenzione di scrivere una raccolta di racconti, un romanzo, qualcosa. Inventare qualcosa. L’idea di creare ti tenta da molto tempo, sei stufa di commentare quello che fanno gli altri. Sei stufa e, soprattutto, molto stanca. Non sai se ne sarai capace. Non sai se ne avrai il coraggio. Se ne avrai le forze.

Forse dovranno vedersela senza di te per sempre. Non sai ancora che il permesso di un anno si prolungherà, che lo prolungherai ma, di quando in quando, l’ombra del sospetto che sei ammalata ti copre silenziosamente come una nuvola, oscurando i tuoi pensieri sul futuro. Ne hai parlato con il tuo medico prima di partire. Ti ha detto che avevi bisogno di tranquillità. Di nient’altro che di tranquillità. Che, con il ritmo di vita che hai, non c’era da stupirsi né della stanchezza, né delle emicranie e tanto meno dell’irregolarità del ciclo mestruale. Che queste erano le cose meno importanti.

<br/>

<p class="linepull"> L’automobile sembra andare avanti da sola. Luis non parla molto, nessun altro lo fa.</p>

<br/>

<p class="linepull"> Forse hai fatto qualcosa di sbagliato, hai fatto male qualcosa, sei andata troppo lontano alla ricerca di qualcosa. Alla ricerca di che cosa? Alla ricerca di chi? Alla ricerca di qualcuno. Di un altro qualcuno. Di qualcuno che non c’è. Di qualcosa o di qualcuno che non esiste, che non esiste al mondo. Ingannata, condannata a cercare per sempre, perché è impossibile trovare ciò che non esiste. Il castigo imposto per aver mangiato la mela proibita. Da quel momento in poi Eva non ha più potuto toccare l’anima di Adamo. La pelle sì, la pelle e la saliva. I capelli di Adamo, il suo pene. Ma non è più riuscita a toccargli l’anima ed Eva, anche quando stava con Adamo, anche quando facevano l’amore o quando partoriva, Eva si sentiva sola. Forse sì, forse questo è stato il castigo, la condanna per aver mangiato il frutto proibito. Forse bisogna cedere per trovare la pace. Smettere di cercare. Rassegnarsi. Tranquillizzarsi. Dov’è, in fin dei conti, la frontiera fra la tranquillità e la solitudine? Cedere. Desistere. Smettere di cercare l’anima di Adamo. Dimenticarsi del desiderio di toccare l’altro. Cedere di fronte alla solitudine, lasciarle spazio. Accettarla.</p>

Questa stanchezza. Su che cosa scriverai il tuo romanzo. Non riesci a capire cosa ti sta succedendo, perché sei sempre così stanca, perché sei stanca di tutto. Vorresti scrivere sull’amore. Mettere ordine dentro di te come si ordina un armadio. Sei stanca anche di Andrés, non sopporti che ti tocchi ma, se per un periodo non lo fa, ti sembra che non ti ami abbastanza. Forse non ti ama per niente. Forse è vero che l’amore finisce e forse il vostro amore è finito.

Dovresti scrivere sulla fine dell’amore. Di quello che resta dopo.

Ma resta davvero qualcosa? O piuttosto l’amore passa dalla passione alla tranquillità e noi chiamiamo amore solo la passione? Quel che viene dopo, la tranquillità del dopo, quest’altra fase dell’amore, questo non ha nome. Voler amare, volere, amare. Dette così, una dopo l’altra, non significano la stessa cosa. Volere, dire, voler dire, significare, avere un significato. Wittgenstein. Dove sei, Wittgenstein?

Il giovane Imanol, che scriveva le cronache dei concerti rock, non sapeva chi fosse Wittgenstein. Ahi, Imanol! Il desiderio violento di toccare la sua mano. Provasti un profondo desiderio di toccare la mano di Imanol quella volta che ti passò il caffè dicendo che non sapeva chi fosse Wittgenstein. Allora, cercando di soffocare la voglia di toccare la sua pelle con la punta del dito, gli avevi detto che Wittgenstein, siccome sapeva troppo sul linguaggio, era impazzito. Perché non gli hai chiesto l’indirizzo? Non gli scriverai certo alla rivista per confessargli che vuoi sognare con il suo sguardo! Come puoi scrivere una cosa del genere. Ma a che cosa stai pensando? Sei una donna adulta, sposata, equilibrata, soddisfatta. Così sembra. Così è. Così sia. Amen.

<br/>

<p class="linepull"> Ogni tanto Andrés chiede qualcosa a proposito di un edificio, o di una strada, o se si dirigono verso nord. Luis gli ha spiegato il sistema di numerazione dei distretti, con l’immagine della cipolla, i distretti che s’incatenano e si sovrappongono attorno a un nucleo. Lui vive nel nono. Il primo distretto è il centro: l’opera, la cattedrale e il resto. Sì, Andrés, come la maggior parte dei turisti, ha visitato quella parte della città qualche anno fa, non ricorda esattamente quando, una volta che si era fermato un paio di giorni al rientro da un viaggio a Praga. Di nuovo silenzio.</p>

<br/>

<p class="linepull"> Ti ricordi di quel viaggio di Andrés. Tu avevi molto lavoro e non eri andata con lui. Non eri venuta. Allora no, adesso sì.</p>

<br/>

<p class="linepull"> Un lungo silenzio. Nonostante ciò sembra che nessuno si senta a disagio. Le ruote dell’auto producono un sibilo continuo passando sulle strade bagnate. All’interno il tuo profumo di limone si è mischiato a un altro odore. Si nota il riscaldamento acceso e i vetri hanno cominciato ad appannarsi. Luis dice che presto arriverete a casa, ma sembra che nessuno abbia fretta.</p>

<br/>

<p class="linepull"> Ad Andrés torna alla mente un viaggio invernale, un viaggio fatto con te in inverno, o dei viaggi, poiché con te ha viaggiato molto in macchina. D’inverno e d’estate con te, col tuo profumo in macchina. Ma quello che ora gli frulla per la testa era stato in inverno. La luce dell’inverno, o il calore dell’auto, o l’odore del tuo profumo accentuato dal riscaldamento.</p>

La strada è bagnata e Luis guida con prudenza, dolcemente. Luis, scapolo. Lui, sposato, sposato con te. Gli sembra che Luis ti abbia detto che vive solo, che adesso vive solo, che è rimasto da solo. Questo significa che prima, fino a non molto tempo fa, viveva con un’altra persona, non viveva solo. Le strade bagnate, l’asfalto luccicante e, più in là, a sinistra, acqua, un largo canale opaco che attraversa la grigia città, i ponti di pietra che attraversano il canale. Sei stata tu a parlare con Luis e avete sistemato il tema della casa fra voi due. Perfetto, l’ideale è che qualcun altro si occupi di queste cose.

Appena istallatosi nell’appartamento, Andrés dovrà cominciare a sbrigare alcune faccende del lavoro che inizia domani. Ha voglia di cominciare il nuovo lavoro, sebbene non sappia esattamente di cosa si tratta. Sicuramente è proprio perché non lo sa.

Anche tu guardi dal finestrino, ma a destra. Non vedi il canale. Tu, Teresa, sua moglie. Per Andrés, la tranquillità della parola *moglie* si perde nell’umidità dei finestrini, mentre comincia a pensare che crede di aver appuntato sull’agenda il numero di telefono del lavoro.

\newpage
<div class="breakpage"></div>

<div class="aligncenter"> Ti ritorna alla mente la bambina che andava in macchina con i suoi genitori. Nella calma delle prime ore del pomeriggio di un sabato, l’auto attraversa il paese come se le ruote scivolassero sul sibilo che producono al passare nelle pozzanghere della strada.

<br/>

È morto il marito di una cugina della mamma. Papà ha detto che i funerali, nei paesi, si celebrano prima, non come a Donostia dove di solito sono nel tardo pomeriggio. Ma così potranno tornare a casa presto e gli resterà ancora del tempo per fare qualcos’altro. Che altro dovrà fare papà? Cosa fanno i padri quando non lavorano e nemmeno stanno in casa? Oggi mio padre non ha fatto il pisolino pomeridiano.

<br/>

La bambina osserva dal finestrino il paesaggio piovoso.

<br/>

“Che paese triste! Come si chiama?”

<br/>

“*Alegría, Alegría de Oria*”.

<br/>

Rammenti il sorriso di tua madre, il suo sorriso quando si voltò per guardarti. Lo sguardo di tua madre. Davvero? Ti ricordi? Della sua voce? Davvero? Del viso di tua madre? Di quella madre che ti rispose ridendo? No. Ti ricordi del grigiore della strada plumbea di quel paese, della pioggia.

<br/>

Ti ricordi del tuo stupore, della tua solitudine. Come avevano potuto dare un nome del genere a quel paese! A nessun altro sarà sembrato triste, terribilmente triste? Ma i tuoi genitori dai sedili anteriori stavano già parlando d’altro. Si erano dimenticati di te, della bambina seduta dietro, e quella bambina viaggiava sul sedile posteriore sola col suo insopportabile sbigottimento, con la sua triste sorpresa.

<br/>

Ti ricordi dello stupore, dello sconcerto che continui ancora a sentire. Dello sbigottimento e della solitudine. La tua piccolezza, la tua impotenza di fronte ai nomi che si danno ai paesi. Questo perdura, continua. Per questo sai, credi, che quella bambina che andava al funerale di uno zio sconosciuto eri tu. Sei tu. </div>


