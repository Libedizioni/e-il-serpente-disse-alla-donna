#INVERNO { .hidden }

<div class="compact alignright">

*Inverno*

*Negua*

*Winter*

*Invierno*

*Hiver*

*Winter*

*Hōtoke*

*Dzmer*

*Sharada*

*Dongtian*

*Fuyu*

</div>

\newpage
<div class="breakpage"></div>

<br/>

<br/>

<br/>

<p class="alignright"> venerdì, h. 11:40 p.m.</p>

<br/>

<p class="linepull"> Fuori sta nevicando. Su ognuno dei piccoli tavoli del locale, una candela. Si sta bene. Deve essere più o meno mezzanotte. Il momento in cui il venerdì diventa sabato. *Miles Smiles*, il nome del locale. Musica, quella che corrisponde al nome. La musica di Miles Davis.</p>

<br/>

<p class="linepull"> State bevendo del vino, vino francese, per vincere il freddo di fuori e di dentro, per non sentirvi stranieri circondati da una lingua straniera. I cittadini di W. che escono la sera, in questo caldo ambiente notturno non sembrano stranieri, non sembrano così estranei. Inoltre, e in qualunque caso, gli stranieri siete voi. Anche Luis è uno straniero, sebbene abbia imparato bene la lingua. In alcuni luoghi imparare la lingua non è sufficiente. Straniero. Come Miles Davis. Ma neanche Miles è uno straniero in questo posto, a quest’ora. A volte la lingua non importa. Solo a volte.</p>

Che triste e che meravigliosa ti sembra la tromba di Miles Davis! Miles Smiles. Miles non sorride. È morto. È proprio morto. Miles. Il festival Jazz di Donostia. Uno degli immancabili impegni delle estati della tua gioventù. Quante serate occupate grazie al jazz. E il disappunto degli adulti! Probabilmente proprio per questo cominciò a piacerti la musica jazz, perché la gente che veniva a Donostia in occasione del festival non piaceva ai tuoi genitori, a tua madre, a tuo padre e ai loro amici.

La gente impeccabile di Donostia.

La gente per bene di Donostia, la gente noiosa di Donostia. Piccola e ordinata cittadina civettuola. Preferivi decisamente l’ambiente del festival jazz a quello delle regate. Gente pura della provincia. Quella musica folk che diffondevano dagli altoparlanti nei giardini dell’Alderdi Eder nei giorni di regata, le domeniche di regata. Quegli altoparlanti erano forse appesi agli alberi di tamarindo? Non sei mai riuscita a vederli. O forse l’hai dimenticato. In questo momento il ricordo delle regate ti fa sprofondare in un’intensa malinconia, assai più di quanto non lo faccia il ricordo del festival jazz. Quei tuoi vestiti estivi. Inizio di settembre, primi profumi dell’inizio della fine dell’estate. I giorni avevano cominciato ad accorciarsi e tu dovevi comprare i libri per il nuovo anno scolastico.

Tutti e tre state bevendo in silenzio. Allo stesso tavolo. Ognuno assorto nei propri pensieri.

<br/>

<p class="linepull"> Luis ti ha guardata. Alla luce della candela la tua pelle sembra più bianca o forse le tue labbra più rosse. Un colore simile a quello del vino.</p>

Luis ti aspettava da tempo, anche se finora non se n’era reso conto.

Sapeva che sarebbe successo, che qualunque cosa fosse accaduta, prima o poi saresti venuta da lui. Non ha mai avuto fretta, forse per questo non si è mai reso conto di quel che sapeva. Finora non ha mai avuto fretta. Però adesso, da quando siete di nuovo assieme, si sono riaccese in lui, una a una, tutte le immagini che aveva dimenticato.

Il profumo dimenticato di Teresa.

Il modo in cui svuoti un po’ la sigaretta prima di accenderla, facendola girare tra il pollice e l’indice.

È un’abitudine che hai preso da lui.

Prima di venire a W., durante tutti quegli anni dalla prima e ultima volta, era solito pensare che avreste fatto l’amore di nuovo, molte volte, spesso. Fantasie. Immagini di quando sareste diventati amanti. Non sapeva come, non aveva fretta, si compiaceva di quell’ignoranza, o pigrizia, o forse paura. La paura di analizzare troppo. O la mancanza di voglia. Chi lo sa.

Improvvisamente, con una telefonata, il letargo era stato interrotto. Una telefonata fatta da Luis aveva rotto quel suo sguardo e pensiero senza tempo nei tuoi confronti. Eri stata una parte della sua vita finché non aveva fatto quella telefonata. Questo aveva pensato a partire da quel momento, e lo avrebbe pensato per anni.

È vero che anche prima del giorno della telefonata, soprattutto da quando avevate finito l’università e iniziato a lavorare, a volte stavate molto tempo senza vedervi.

A volte per anni non avevate avuto notizie l’uno dell’altra.

Però tu eri lì, da qualche parte, in un luogo che non era necessario ubicare in modo preciso, su una frequenza che era sintonizzata con la sua.

Un giorno del tuo compleanno, doveva essere quando hai compiuto ventott’anni, Luis ti chiamò per telefono. Per farti gli auguri. Non ti telefonava tutti gli anni, ma tutti gli anni se ne ricordava. Quando ti chiamò quella volta, la freddezza della tua risposta gli aprì un buco dalla gola in giù. Vuoto, spaccatura, taglio, spillone. Quando udì il tuo freddo *grazie*, Luis si vergognò di quel “*Tanti auguri a te*” che ti aveva appena cantato.

Quindi era vero.

Stavi per sposarti. Eri un’altra. Eri la Teresa che si sarebbe sposata. Promessa, fidanzata, futura signora. Non eri più la sua Teresa, la Teresa delle vacanze da studenti, la Teresa che cantava le canzoni di Paco Ibáñez, quella Teresa che andava con lui fino alla punta del molo facendo commenti su come andava il mondo. La Teresa smarrita aveva trovato la sua strada. Lui aveva perso Teresa. Doveva essere la strada trovata, la certezza di essere per un altro uomo, ciò che dava alla tua voce quella durezza. Una voce che lo lasciava fuori.

Era vero.

Era vero, quindi, che ti sposavi, e non sembrava vero che a lui questo facesse cosi male. Si ricorda che si era sentito come se gli avessero tolto qualcosa. Finiva quella tranquillità, quella immensità, quella relazione indefinibile che c’era fra voi due. Finiva la comodità, quella grande o piccola libertà.

Lui si arrese.

In quel momento, siccome le cose succedono sempre in modo complicato, e come dopo il lampo si sente il tuono, a Luis si presentò l’opportunità di andare all’estero. All’estero, a terminare la sua tesi di dottorato e a insegnare in un luogo dove esistono buone biblioteche, a vivere dove la ricerca è importante quanto l’insegnamento. Addio al focolare, addio per un periodo al come-qui-in-nessun-posto, addio, addio anche a te, addio al gruppo di amici e ai pomeriggi piovosi trascorsi tra un bar e l’altro del centro storico.

Se ne sarebbe andato.

Se ne sarebbe andato per qualche anno. Alla ricerca d’ossigeno. Per dimenticarti. Utilizzare un’altra lingua, una sola, un’unica lingua tutto il giorno, una lingua che non era la sua. A leggere i giornali con la serenità della distanza... Avrebbe deciso in un secondo momento per quanto tempo. L’evolversi delle cose gli avrebbe detto quando tornare.

Se ne andò.

Se ne andò e non fece ritorno. Tu sì, tu sei tornata, ti sei girata verso di lui, sei venuta da lui. Tu e, al tuo fianco, tuo marito, quest’uomo alto, silenzioso ed elegante, la tua offerta, il dono che hai portato all’altare dei sacrifici. Si sta bene con Andrés e con te, persone simpatiche, fatti l’uno per l’altra, ma anche per lui. Per lo meno tu sei anche per lui, da sempre, poiché Luis ha saputo da sempre che eri sua, che sei qualcosa di suo, l’amica che non si spiega, una compagnia molto intima, su cui si conta sebbene per anni non la si veda. Lo sapeva. Lo ha pensato. Pensieri. Sogni. Fantasie. \newpage
<div class="breakpage"></div>

<p class="alignright"> venerdì, h. 11:45 p.m.</p>

<br/>

<p class="linepull">“Voulez-vous dancer avec moi?”, hai detto ad Andrés toccando la sua spalla con la tua, i gomiti sopra il tavolo, il mento appoggiato sui pugni. Non sei ubriaca ma ti manca poco. Hai bevuto quanto basta per non sentire troppa stanchezza, per avere il coraggio di dire ciò che hai appena detto ad Andrés e per avere una voglia pazza di toccare Luis. Andrés ti ha sorriso, sai benissimo che lui non sa ballare.</p>

Poi, senza perdere il sorriso, si è rivolto a Luis, intonando la voce in modo scherzoso: “Mi farebbe il favore di far ballare mia moglie?”

È tutto perso. Andrés lo sa o non lo sa? Sì, sicuramente lo sa, e gli fa piacere. Che cosa sa? Quanto gli fa piacere? È lo stesso, preferisci non pensarci. Per una volta pensa prima a te stessa. L’alcool ti aiuta. L’alcool e la musica. La tromba di Miles Davis suona *In Your Own Sweet Way*. Fuori fa freddo. Dalle finestre si vede la neve. Sembra che il tempo si sia fermato.

Sei sposata da sette anni. Abbastanza per imparare che anche la più piccola illusione si esaurisce. Questo è un'illusione, una menzogna che durante un periodo prende l’aspetto della verità. Il nulla mascherato, falso, un qualcosa apparente. È tutto perso.

Non hai più i sogni che avevi dieci anni fa e anche allora non avevi quelli di dieci anni prima. Hai ancora, invece, le paure e le gelosie di allora. Le paure non si perdono. Le gelosie si rafforzano.

Hai continuato a vivere spinta da qualcosa simile all’inerzia. Lavorando. Soprattutto lavorando. Lavorando a causa dell’inerzia. Nell’inerzia del lavoro. Per inerzia. O forse perché non vedevi un’altra strada. O forse, in fin dei conti, non è lo stesso? Finché non si muore non resta altro che vivere e, nel frattempo, in qualche modo bisogna pure occupare il tempo.

Anche l’amore, che sembrava la soluzione alla noia e a tutte le piccole miserie dei vecchi (ti ricordi quant’era bello Andoni quando iniziava a cantare durante i vostri primi viaggi?), anche l’amore diventa inerzia. E così adesso stai cercando di dimenticare l’inerzia dell’amore con l’aiuto del lavoro. Nell’inerzia dell’amore spinta dall’inerzia del lavoro. Nell’inerzia dell’amore che l’inerzia del lavoro nasconde. Una catena d’inerzia. La catena che t’incatena.

Liberaci, o Signore.

Liberaci e dacci il nostro pane quotidiano, daccelo oggi. Dacci da mangiare e da bere. Alcool. Le mille facce di una sola cosa simultaneamente. È impossibile continuare a pensare. Dentro di te qualcosa si scioglie e l’unica cosa reale è il braccio di Luis, il braccio di Luis che cinge la tua vita. Senti che stai amando Luis, non come prima (come lo amavi prima?) pero lo stai amando. Non come quando andavate fino alla punta del molo, ma vuoi continuare a ballare con lui. Ah, se questa musica non finisse mai! Faresti addirittura un viaggio con lui. O andresti a letto con lui. Fare l’amore con lui fino all’alba e svegliarvi il giorno dopo senza fretta, e fare disegni con le dita sul suo petto come se il tempo non esistesse, senza parlare. Preferisci non parlare. Non vuoi rompere una distanza di tanti anni. Il silenzio. Nemmeno prima siete mai stati completamente vicini uno all’altra. Che cosa pensava Luis? Per lo meno adesso non dice niente e, stringendoti per la vita, ti ha attratto a sé in un dolce abbraccio.

Perché non verrà la morte in momenti come questo?

<br/>

<p class="linepull"> Tu e Luis ballando. Non più giovani, ma attraenti, una coppia attraente. Tu e Luis, che cosa vi unisce ora, ancora? A che cosa serve e quanto vale il ricordo, il bel ricordo? È vero, puoi dire ciò che vuoi, ma conservi un bel ricordo di quello che c’è stato con Luis, fosse quel che fosse. Che cosa c’è stato fra voi due? Hai raccontato ad Andrés che tu e Luis avete fatto l’amore una volta, una specie di rituale fra amici, per saldare una specie di debito, per far qualcosa che i giovani moderni di allora dovevano fare.</p>

Andrés è sicuro che tu piaci a Luis.

Andrés ha sempre pensato che sua moglie deve piacere agli uomini che lo circondano. Sei attraente. Hai un bell’aspetto, decisamente al di sopra della media. Per lo meno a molti devi piacere.

Questo pensa Andrés.

Inoltre tu sai come utilizzare questo tuo fascino. Ad Andrés piace che tu piaccia agli altri, in qualche modo ti esibisce. T’incoraggia a comprare abiti nuovi. Ultimamente sembra addirittura che se non fosse per la sua insistenza non ti compreresti niente. Niente più che oggetti per la casa, come se tu volessi abbellire ciò che ti circonda: il tuo ambiente sì, ma la tua persona no. Ad Andrés piace che tu indossi dei begli abiti, che ti cambi spesso, che mostri la bellezza del tuo corpo. Andrés compensa con lo sguardo degli altri uomini la passione che in voi si è spenta ormai da molte notti.

<br/>

<p class="linepull"> Forse per questo, perché non ti guarda direttamente, quasi non si rende conto, o forse lo nota solo ogni tanto, che il tuo essere snella sta diventando magrezza, che indossi solo abiti abbondanti, sempre più larghi, sempre più cadenti.</p>

Ad Andrés risulta eccitante vederti ballare con Luis. Exciting. Ebbro voyeur. Vi vede addirittura mentre fate l’amore nelle immagini annebbiate che gli offre il suo cervello inzuppato di alcool. Vede un grande letto e delle lenzuola viola.

\newpage
<div class="breakpage"></div>

<p class="alignright"> venerdì, h. 11:50 p.m.</p>

<br/>

<p class="linepull"> Quando il brano è finito, sei andata in bagno. Dopo aver fatto pipì, lavarsi le mani. Perché mai non si laveranno prima? La sporcizia che dalla tua urina può passare al mondo deve essere più pericolosa di quella che può entrare in te attraverso un sottile pezzo di carta. Il mondo è pulito, l’urina no. La tua urina. Tu sei sporca. Per gettare la carta utilizzata per asciugarti le mani, appoggi il piede sul pedale che solleva il coperchio del cestino. I resti del sangue di un’altra donna in un assorbente buttato in un cestino. Quello di un’altra, non il tuo, il tuo no.</p>

Tu da tempo non lasci tracce di sangue, resti di sangue mestruale. Saranno per lo meno due mesi che non hai le mestruazioni, sì, più di due mesi, molto più di due mesi (figurati se non sono più di due mesi!). Siete qui da tre mesi, sono già tre mesi che siete venuti qui, quasi tre mesi giusti, alla fine di novembre, e non hai ancora dovuto comprare assorbenti.

Durante quest’ultimo anno ti è già successo. Hai già avuto dei periodi di sospensione, di siccità. Forse mai così lunghi. Il medico ti ha detto di non preoccuparti.

Il sangue di tutti i mesi delle donne.

Una possibilità al mese di rimanere incinta, dodici possibilità all’anno, dodici per-non-so-quanto. Per venti. No, di più. Hai avuto le prime mestruazioni prima dei quindici anni. A tredici anni. Dodici per ventidue opportunità, dodici per ventidue mancate. Hai sentito qualcosa di simile a un pizzicotto sulla schiena. Forse Dio ti ha punita per aver detto tante volte di no e adesso non puoi.

Rimanere incinta. *Aspettare un bambino*. Che espressione! Che lingua arretrata. Troppi preti nella creazione dei dizionari. Troppo catechismo a costituire la tradizione.

Prima di venire qui, quand’è stata l’ultima volta che hai avuto il mestruo, le tue cose, la preoccupazione di ogni mese? Non lo sai. Prima, una volta, te lo segnavi sempre. Per lo meno segnavi il primo giorno sull’agenda. Prima, una volta, quando non volevi rimanere incinta, quando correvi il rischio di rimanerlo. Le paure della verginità persa, i piaceri e i rischi, le paure della passione, il godimento del rischio.

Lo scintillio dell’alcool nei tuoi occhi, nell’immagine del tuo viso che lo specchio sopra il lavabo ti restituisce. Anche le lacrime ti fanno brillare gli occhi, ma da molto tempo non piangi. Da molto non segni più il primo giorno del mestruo, non fosse altro che per la visita annuale del ginecologo, questa è la prima cosa che ti chiede: quando hai avuto le ultime mestruazioni. La ciclica domanda annuale sul periodo. Perché lo chiedono sempre se poi risulta che non è importante? Quand’è stato l’ultimo mestruo. La domanda che si ripete tutti gli anni su qualcosa di tutti i mesi. Quand’è stato l’ultimo? No, che devi tranquillizzarti, che sicuramente è un problema di nervi. La grande scrivania del ginecologo e il suo leggero sorriso. Che è presto per poter pensare alla menopausa, però a volte, rare volte... Il tuo ginecologo scrive con la stilografica. Quanti anni hai. Quand’è stato l’ultimo mestruo, quando sarà il prossimo? Il prossimo? Ci sarà una prossima volta? Quando hai avuto l’ultimo mestruo, Teresa? Le tracce scure delle mestruazioni, quel rosso scuro di alcuni vini rossi.

<br/>

<p class="linepull"> Andrés ha chiesto dell’altro vino. Non vuole pensare a domani. Ha già preparato la valigia e i documenti. Il viaggio non sarà molto lungo. L’ora della partenza, comoda. Nemmeno il lavoro che lo aspetta si presenta molto difficile. Noioso sì. Sa che si annoierà in interminabili riunioni pompose. Come aiutare il Terzo Mondo. Come aiutare il Terzo Mondo senza perdere noi assolutamente niente, senza perdere niente qui, ottenendo la generosa collaborazione delle imprese di cui l’unione delle nazioni ha bisogno per funzionare, facendo in modo che queste imprese ne traggano dei profitti. Come vendere il nostro aiuto, come mostrare la bontà sui giornali.</p>

Il vino è veramente buono. O no, forse non è molto buono, però ha bevuto abbastanza.

Domani se ne andrà in aereo. Le mani curate delle hostess. Il sorriso curato e professionale delle hostess. Le mani curate delle hostess non sono una fantasia. Immagini di un’altra dimensione. Immagini di domani, di un domani reale, che accadranno con certezza. Domani lui se ne andrà.

Spazio e tempo: domani, andarsene, lui.

Ha riempito il suo bicchiere di vino. E allora? Meglio non pensarci. Perché affaticarsi? Le cose sono come sono. Ritornerà. La vita continuerà. Tu lo starai aspettando. Tu non te ne vai mai. Non ne senti la necessità. Ti è sufficiente sommergerti nei tuoi pensieri. Il rifugio del silenzio. Le tue risorse. Luis è una brava persona. Siete amici e questa è una bella cosa. Chi avrebbe mai detto ad Andrés che prima o poi avrebbe ascoltato con piacere la musica di Miles Davis! Queste sono le sorprese che la vita riserva. Il resto sono cose risapute.

\newpage
<div class="breakpage"></div>

<p class="alignright"> sabato, h. 3:15 p.m.</p>

<br/>

<p class="linepull"> Un’ora fa hai salutato Andrés davanti al controllo dei passaporti dell’aeroporto. Passaporti e frontiere, dicono che in Europa non ci sono frontiere. Ha tolto dalla tasca il suo passaporto, dopo averti dato un bacio, ma non gliel’hanno nemmeno guardato. Ti è sembrato che il poliziotto gli sorridesse. Un altro, prima di lui, era stato trattenuto a lungo davanti allo sportello. La sua pelle era più scura di quella di Andrés e i suoi abiti molto più economici, molto più usati.</p>

Al ritorno dall’aeroporto ti sei fermata al mercato di Natale! Quanto dura qui il Natale! Gli addobbi, le canzoni, i mercatini natalizi. Non hai fretta di tornare a casa. Voglia sì, ma fretta no. Non c’è molta gente davanti alle bancarelle del mercato, qualcuno che guarda, come te. Senza comprare niente, semplicemente guarda. I compratori probabilmente sono nelle loro case a preparare la cena del sabato, sgridano i bambini, si divertono con i programmi della televisione o fanno chissà-che-cosa. Col freddo che fa, è per strada solo chi non ha una casa dove passare il pomeriggio del sabato. I poveri. Anche qui ci sono poveri, gente di colore, gente scura, per lo meno più scura di te, come quello che hanno fermato al controllo dei passaporti all’aeroporto. Fratelli e sorelle di quello del controllo dei passaporti, fratelli e sorelle di qualcuno, figli e figlie di qualche madre. Immigranti, forestieri, poveri venuti da qualche parte del mondo. Chiocciole rotte, lumache spogliate che abbandonano la loro dimora da qualche altra parte. Gli altri saranno nelle loro comode case, a godersi un lungo dopo pranzo, al calore domestico. In casa. In un caldo pomeriggio.

\newpage
<div class="breakpage"></div>

<p class="alignright"> sabato, h. 4:30 p.m.</p>

<br/>

<p class="linepull"> Dopo essere rincasata hai cercato di lavorare. Sei seduta davanti al computer. Stai pensando alla gente scura e povera del mercato di Natale e della stazione della metropolitana. Cerchi di svuotare la tua mente. Cerchi di dimenticare scrivendo. Ti sforzi di fuggire attraverso la scrittura. Non ti viene nemmeno una frase. Vuoi toglierti dalla testa quella gente più scura, più povera, più brutta di te. Non vuoi pensare nemmeno a Luis che subito dopo aver fatto colazione è dovuto andare all’università. È soprattutto Luis che non vuoi ricordare. Chissà perché se n’è andato. In ogni caso, meglio che in questo momento non sia in casa. Un’attenzione da parte sua. Lo avrà fatto apposta? No, sicuramente no. Ha detto di aver bisogno di alcuni appunti che teneva in ufficio, per preparare non so che articolo. È meglio che adesso non sia ancora in casa. Una pausa dopo aver salutato Andrés, un riposo senza Andrés e senza Luis. Auszeit. Tempo morto, silenzio.</p>

Ma non c’è silenzio, non c’è vuoto dentro di te. Il saluto di Andrés e gli abiti della gente scura, l’assenza di Luis e il rumore del vino e delle sigarette di ieri sera cacciano la tua capacità di formulare delle frasi.

All’improvviso, passi sulle scale? Sì. Passi. Il cuore ha cominciato a batterti forte e il ritmo della respirazione è cambiato. Una frase, provi a scrivere almeno una sola frase. Guardi lo schermo blu del computer, facendo finta di non sentire il rumore della chiave nella serratura. *Oscurità*, vedi scritto sullo scherno blu, invece delle parole *il colore dei poveri* che avevi in mente, come se le dita andassero più veloci dei pensieri. Senti al centro della fronte il peso del vino della sera prima. Nel tuo corpo non c’è spazio per altra tristezza.

Non andrai da Luis, anche se hai sentito che si è fermato all’ingresso. Dieci secondi fermo e poi i passi si dirigono verso di te. Sei spaventata, lo sai, lo vuoi, ma ti fa paura il solo pensiero di ciò che desideri, dare un nome a ciò che vuoi, una forma precisa. Anche Luis lo vorrà? State forse rovinando qualcosa? State? Stai. Dove vai e perché? Forse ti stai inventando tutto. Anche Andrés tornerà, tornerà fra un paio di giorni. Andrés lo sapeva? Sì, lo sapeva. Senti dentro di te qualcosa che conosci e che odi, qualcosa di simile alla riconoscenza, che sale dal tuo ventre facendosi strada fra i tuoi seni.

Luis entra nella tua stanza. Tu non ti muovi dal computer. Non guardi nemmeno indietro, non ti volti. Hai le mani ferme in grembo, come se fossero abbandonate, impotenti. Luis è arrivato fino a te e ti ha abbracciata, da dietro, affondando il suo viso nella curva tra il tuo collo e la spalla, le sue labbra hanno sfiorato la tua pelle. Il suo respiro ti provoca un brivido.

“Non dirmi niente, Luis”. C’è rassegnazione nel tuo sguardo, ma tu non ti vedi gli occhi. Senti nella gola il sapore agrodolce che percepisci nella tua voce. Poi, con voce più debole, hai aggiunto: “Preferisco che tu non dica niente”. Non vuoi girarti, non vuoi vedere Luis, hai chiuso gli occhi.

Luis, in piedi, ha preso la tua testa tra le mani e dolcemente l’ha avvicinata a sé. Hai alzato la testa e Luis si è di nuovo chinato finché le sue labbra non hanno raggiunto le tue. La scossa che hai sentito dalle labbra fino alla punta della spina dorsale ti toglie il respiro.

Stai per soffocare. Vorresti alzarti, esploderai se non lo abbracci, se non vi toccate dalla testa fino ai piedi. Quel bacio interminabile ti ha stordita. Da quanto tempo i vostri corpi aspettavano questo momento! Stai per svenire, guardi Luis alla ricerca d’aiuto e vedi nel suo sorriso che è contento, che è molto contento, contento come te, e tu credi fermamente che siete amici. Vuoi crederlo con tutto il tuo cuore. Credere, credere di nuovo.

Non dite niente, nessuno dei due. Luis, tenendoti per mano, ti conduce verso la sua stanza. Al passare chiude la porta che divide in due il corridoio. Ti ha portato dalla sua parte della casa.

\newpage
<div class="breakpage"></div>

<p class="alignright"> domenica, h. 8:03 a.m.</p>

<br/>

<p class="linepull"> La luce del nuovo giorno riempie la stanza. Sulle bianche e alte pareti si riflette il debole sole invernale. Luis nota sul suo petto la tua guancia, l’orecchio e i tuoi capelli. Sa che ti stai svegliando, ma non ti guarda, preferisce sentire, con gli occhi chiusi, come muovi un poco la testa e come gli dai un bacio leggero, aereo. Brivido. Allora lui ha tracciato con la punta del dito medio una lunga linea retta, dolcemente, dalle tue spalle fino in fondo alla schiena. La pelle ti si è riempita di bollicine.</p>

<br/>

<p class="linepull"> Soffi l’aria dal naso facendo un leggero rumore come una risata, ma non dici niente, non ne hai il coraggio, non vuoi guardare in alto, non vuoi ancora vedere il viso di Luis. Le nude pareti della stanza sono dipinte di bianco. Il soffitto è molto alto. Anche le tende sono bianche. Gli stucchi che decorano il soffitto hanno delle immagini molto belle, delle rose carnose. Guardi lo specchio che si trova di fronte al letto e, alzando un poco la testa, ti vedi riflessa nello specchio, tu e Luis avvolti da bianche lenzuola. Luis ti sorride dallo specchio. *L’immagine dello specchio*... hai pensato. La frase ti è rimasta in sospeso, come se fosse venuta da qualche altra parte. La scriveresti volentieri.</p>

Se non ci fosse il tempo, se non ci fosse il mondo, ma, soprattutto, se non ci fosse il tempo. Ti ritorna il frastorno del giorno prima, come una musica che provenire da lontano. Qualcosa di simile alla voglia di piangere ti stringe la gola e abbracci con forza il petto muscoloso di Luis. Fate scivolare i corpi finché non sono paralleli e all’odore del sudore condiviso si aggiunge adesso il tremore dei vostri corpi. La stanchezza è diventata ilarità e Luis dice che si mangerebbe le tue risate. Ha stretto il suo abbraccio, si è allungato sopra di te, le sue labbra si sono unite alle tue, senti sul tuo ventre il suo pene, caldo e pieno. Ha cominciato a muoversi su e giù. Hai alzato i tuoi fianchi verso di lui, verso il suo sesso, schiacciandolo con ansia.

Ti stai sciogliendo; chiudi gli occhi, raccogli le forze, respira profondamente ed esplodi. Esplodere finalmente. Sei un vulcano, l’onda impetuosa di settembre contro il muro del Lungomare, il centro di un gong gigante suonato da monaci buddisti vestiti d’arancione, l’esplosione, la cascata più alta del Niagara, i fuochi artificiali d’agosto sulla spiaggia di Donostia. Ami Luis, vorresti inghiottirlo o scomparire dentro di lui, disintegrarti nel suo calore, scioglierti nella sua umidità, che ti copra lo sperma che eiacula.

Perfezione, momento senza difetti, felicità assoluta, presente pieno.

\newpage
<div class="breakpage"></div>

<p class="alignright"> domenica, h. 8:53 a.m.</p>

<br/>

<p class="linepull"> Nello specchio è di nuovo tutto fermo, le lenzuola, il braccio di Luis, i tuoi capelli.</p>

<br/>

> There lay Al-Ith rocked on the man’s strong breast, all cradled and comforted, sobbing away, just as she had wanted to do on so many occasions recently. That she didn’t believe in the efficacy of it did not prevent her enjoying it, while it lasted.

<div class="citation alignright">

Doris Lessing,

*The marriages between Zones Three, Four, and Five*

</div>

<br/>

<p class="linepull"> Did not prevent her…, while it lasted. Mentre dura. Approfittane fin che dura.</p>

\newpage
<div class="breakpage"></div>

<p class="alignright"> domenica, h. 9:45 a.m.</p>

<br/>

<p class="linepull"> Luis resta a letto, tu ti alzi per fare una doccia. Le braccia sollevate, le mani sotto la testa. Sembra che stia guardando il soffitto.</p>

<br/>

<p class="linepull"> Ti senti persa.</p>

<br/>

<p class="linepull"> Mentre vai verso il bagno, Luis guarda il tuo sedere. Sei più vecchia di Elisabeth, pensa. Anche il tuo culo ha più anni di quello di Elisabeth, ma si nota ancora che hai fatto dello sport. A Luis è sempre piaciuto il tuo corpo. Nella mente di Luis un flash fugace delle vostre corse sulla spiaggia. Calcola che dovrai avere più o meno trentacinque anni. Sì, tu e lui avete la stessa età. Anno più, anno meno. Ricorda che avete finito l’università lo stesso anno.</p>

<br/>

<p class="linepull"> Entri in bagno e, vedendo che bisogna cambiare il rotolo della carta igienica, ringrazi dentro di te la tranquillità regalata dal sapere per un attimo ciò che si deve fare.</p>

Hai sempre avuto l’abitudine, mentre ascolti musica, di proiettare film nella tua mente, non sai quando hai cominciato a farlo. Ti sembra di averlo fatto da sempre, da quando tu sei tu. Fuga o consolazione, che importa. Spesso lo stesso copione è interpretato da persone diverse, tuttavia ce n’è uno in cui il protagonista è sempre Luis. Certe canzoni di Bruce Springsteen o del gruppo Hertzainak te lo riportano alla mente: passi davanti a un bar di Donostia e vedi che Luis è dentro. Anche lui ti vede e resta a guardarti finché non entri. Dentro, cominciate a ballare. Oggi non sai che fare con le fantasie. Se potessi, chiuderesti volentieri l’immaginazione.

Memoria, ricordare, questo è la vita, l’unico modo di vivere, il posto che uno ha nella vita dell’altro. L’amore non è forse concedere un buon posto nella memoria, assegnare un luogo dolce, aprire uno spazio all’altro? Che altro è, se no, l’amore? Dentro di te Luis avrà questo dolce spazio. Ce l’ha. Ce l’ha sempre avuto. Anche Andrés. Per sempre. Da sempre. Perché tu hai voluto che così fosse. Sei entrata in doccia. Freddo. Il primo contatto con l’acqua è sempre freddo, anche se l’acqua scotta. Come adesso. Vedi la tua pelle diventare di colore rosso-gambero. Scottarsi, lavarsi con acqua bollente, a fondo. Ti strofini con forza un braccio, il sinistro, le gambe, i peli del pube, il petto e i seni, la pancia. Ieri avete usato il profilattico. Bene, molto bene. Luis non si è opposto. Al mattino nemmeno. Non ti ha penetrata ma ha goduto, soddisfatto. Gli uomini devono sempre godere? E le donne? Tu? Ieri non hai raggiunto l’orgasmo, ma sei stata molto bene. Forse questo è essere soddisfatti.

Il piacevole dolore del clitoride ti riporta alla mente lo strofinamento ripetuto di poco prima. Alla mente e alla pelle. Sembra che anche stamattina gli sia piaciuto. Sarà vero, in ogni caso, che agli uomini resta la frustrazione di non essere arrivati alla fine della favola se non ti penetrano? I miti della penetrazione. I dogmi contro la penetrazione. Altri miti. Quanto tempo perso. Troppo. Quanto tempo, quante discussioni troppo lunghe! E adesso, la vendetta della storia. Senza che uomini e donne, maschi e femmine, siano giunti a un accordo, quando ancora avevano molto da capire gli uni degli altri, la paura della malattia. Ricordi ciò che disse Emma Thompson durante un’intervista. Che la sua, la tua, era stata l’ultima generazione che aveva vissuto il sesso senza paura. L’ultima e la prima, avevi aggiunto tu leggendo quelle parole. Senza paura e volutamente, con la speranza che così il mondo sarebbe migliorato, convinti che il vostro mondo sarebbe stato migliore, più libero. Possono ritenersi soddisfatti quelli che inneggiano alla purezza della verginità, coloro che identificano il sesso con la maternità, chi crede nell’amore unico. La Natura è stata crudele con gli altri, con quelli come te. Forse è sempre stato così, però quando eravate giovani, quando vi giunse l’eco degli hippy, quando cominciaste a fumare spinelli, quando imparaste a comprare la pillola per evitare gravidanze indesiderate, non sembrava che la Natura potesse essere cattiva con quelli che non la temevano. Ma la Natura è crudele, oppure è vero che esiste un Dio e sembra proprio che questo Dio malvagio abbia vinto la partita con la Natura.

La paura della malattia. La minaccia del castigo. Il tempo perso in tutte quelle discussioni non è servito a niente, no.

No, Luis non ha fatto obiezioni. Perché avrebbe dovuto? Sarà abituato. Sarà abituato con Elisabeth. Elisabeth. Dove sarà Elisabeth? Elisabeth amerà davvero Luis? La salute di Elisabeth. Tutelare la salute di Elisabeth.

Vuoi sapere che cos’hai. Cosa ti succede. Perché da mesi non hai le mestruazioni. Perché sei sempre così stanca. No, non vuoi saperlo, perché non vuoi essere malata, perché non vuoi che ti succeda niente, perché vuoi vivere. Saranno i nervi. Anche l’altra volta ti hanno detto la stessa cosa. Lo stress, la stanchezza. Dovresti fare delle analisi.

Non vuoi saperlo. Non vuoi essere malata. O forse sì? Lo desideri, speri che il corpo prima o poi ti dica qualcosa, che ti obblighi a far qualcosa, che ti spinga a chiedere qualcosa a qualcuno per una volta. Aiuto. Forse è aiuto l’amore che non sai chiedere.

\newpage
<div class="breakpage"></div>

<p class="alignright"> domenica, h. 10:00 a.m.</p>

<br/>

“Come sta Elisabeth?”, gridi senza uscire dal bagno.

<br/>

<p class="linepull"> Luis non si aspettava neanche lontanamente una domanda. Men che meno questa.</p>

<br/>

“Mi stai chiedendo se sto ancora con lei?” ti ha chiesto lui, sbadigliando.

“Sì e no”. Nella tua voce un tocco di sfida.

“In questi ultimi tempi non ci siamo visti. Credo che sia fuori città. Mi sembra che avesse una mostra”. Probabilmente si è seduto sul letto. La sua voce adesso non sembra quella di una persona sdraiata.

<br/>

<p class="linepull"> A Luis dà rabbia non ricordare esattamente e ha sentito addirittura la tentazione di raccontarti una bugia. Non vuole mostrarsi completamente indifeso davanti a te. Non vuole che pensi che adesso tu sei il suo unico sogno, che è ossessionato con te. Non vuole che tu te ne renda conto? Questo o qualcosa di assai simile. In ogni caso, vorrebbe apparire davanti a te come se avesse con Elisabeth una relazione più stretta. Pensa che in questo modo tu lotteresti per conquistarlo. La sorpresa iniziale si sta trasformando in rabbia. Perché hai dovuto tirar fuori proprio adesso la faccenda di Elisabeth?</p>

<br/>

“Non stai più con lei”. Hai utilizzato il tono della vittoria.

“A essere sinceri, non so se qualche volta ci sono mai stato, nel senso di starci”, ti risponde Luis senza avere il tempo di inventarsi un’altra cosa.

<br/>

<p class="linepull"> Senza aver tempo o voglia di inventarsi un’altra cosa. Chi lo sa. Forse sarebbe meglio dirti la verità. La verità, così come la intende lui. Ma davvero la capisce? Che cosa gli importa adesso. In questo momento ciò che conta è come uscire dalla ragnatela delle tue domande.</p>

<br/>

“Allora?”. Dal tono della tua voce sembra che tu ti stia arrabbiando.

<br/>

<p class="linepull"> Luis lascia spazio a una piccola speranza. Forse stai scherzando o qualcosa del genere. Luis preferirebbe che tu uscissi dal bagno per poterti vedere.</p>

<br/>

“No, davvero”, ha detto, dolcemente.

<br/>

<p class="linepull"> Luis vorrebbe mettere fine a questa conversazione. Com’è iniziata? Perché state parlando di lui e di Elisabeth?</p>

<br/>

“È incredibile come siete voi uomini”. Hai perso il controllo dei pensieri, le parole escono da sole. Sei entrata nella stanza strofinandoti i capelli con un asciugamano bianco. Hai piegato completamente la testa in avanti, i capelli ti scendono coprendoti gli occhi. Non vuoi guardare Luis.

<br/>

<p class="linepull"> Luis non può vederti in viso.</p>

<br/>

“Veramente. Ma a voi non resta mai niente dentro? Cosa significa per voi stare con qualcuno? A cosa serve avere una storia con qualcuno, andare a letto con qualcuno, scopare?” Le parole ti escono sempre più velocemente. Qualcosa ti fa molto male.

<br/>

<p class="linepull"> Quando hai alzato la testa, hai il viso molto rosso, come se questa rabbia, con la testa in giù, ti avesse quasi soffocata. Luis per poco non si mette a ridere ma, nel vedere la tua espressione triste, il sorriso gli si è gelato a metà strada.</p>

<br/>

“Ehi, tranquilla! Non mi farai adesso una tirata femminista, eh?” Luis cerca di utilizzare un tono scherzoso, non sa se funzionerà.

<br/>

<p class="linepull"> In piedi, dal fondo del letto guardi Luis sdraiato. Socchiudi gli occhi per dirgli: “Non lo so. Forse sarebbe stato meglio se non l’avessimo fatto. Così tu avresti continuato a desiderarmi e questo sarebbe stato una specie di legame con me”.</p>

<br/>

<p class="linepull"> Quando l’hai guardato dai piedi del letto, a Luis è sembrato che tu gli parlassi da molto lontano. Cercando di portarti sul tuo terreno con lo strumento della calma, ti ha risposto: “Che misero legame, no? Meglio così. Fare l’amore rafforza il legame. Se fra due persone c’è un bel rapporto, quando due sono amici e si piacciono, non vedo perché non devono fare l’amore. È la cosa più naturale del mondo, no? Mi sembra che gli stiamo dando troppa importanza”.</p>

\newpage
<div class="breakpage"></div>

<div class="aligncenter">

Cose già sentite, più di una volta, la stessa storia di sempre. Una parte dell’amicizia. Il male minore, se per lo meno fosse davvero una parte. Ma per questo è necessario che ci sia amicizia. Perché qualcosa sia una parte di qualcos’altro, deve esistere un tutto. Possiedono davvero gli uomini questo tutto? Ce l’hanno? Perché allora si dimenticano completamente di tutto? Perché allora a Luis non importa minimamente dove può essere Elisabeth, cosa fa, se sta bene o male? Com’è possibile che questo non abbia la minima esistenza nella mente di Luis, nel suo cuore, nella sua pancia... Forse non è vero che a loro non importa niente. Forse a volte gli importa almeno un po’, ma non sanno che cosa fare con la preoccupazione, con la domanda aperta, e allora fanno finta di non vedere. Così bene, così a lungo, così sistematicamente fanno finta di non vedere, che si cancella dalla memoria la domanda che era l’origine della preoccupazione. Come quando un attore s’identifica con il personaggio che interpreta a tal punto da assumerne la personalità, come lo scrittore si confonde col suo personaggio preferito.

<br/>

<p class="small"> Elastico, a-: Si dice di ciò che può essere stirato o deformato e, al venire meno della forza che produce lo stiramento o la deformazione, recupera la sua forma iniziale.</p>

<br/>

L’amore degli uomini è elastico. Non lascia tracce in loro. Andare a letto con gli uomini. Fare l’amore. Credere che stai toccando l’anima di un uomo. Pura illusione. L’odore, la puzza, la sporcizia del falso. L’anima di Adamo. Il castigo di Eva. Credere di toccare. Lasciarsi toccare. Aprirsi. Aprire le gambe. Aprire le cosce. Aprire il tuo interiore. Affinché entri. Affinché si erga. Che si alzi per entrare in te. Perché diventino una cosa sola il tuo dentro e il suo fuori. Il ruggito dell’uomo, il pianto dell’uomo, l’anima dell’uomo. Unione di anime. Presunta concessione, falsa credenza. Sogno di carta delle notti senza sogni. Volere e non potere. E la stanchezza, la stanchezza di sempre, questa tua stanchezza di sempre. Questa spossante stanchezza che prima non sentivi ma che adesso ti sembra di aver sempre avuto, una stanchezza continua, che non perdona. Una stanchezza incessante, implacabile, infinita.

</div>


