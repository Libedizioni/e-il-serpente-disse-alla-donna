#ESTATE { .hidden }

<div class="compact alignright">

*Estate*

*Uda*

*Sommer*

*été*

*Summer*

*Verano*

*Udara*

*Raumarti*

*Amar*

*Grishma*

*Xiatian*

*Natsu*

</div>

\newpage
<div class="breakpage"></div>

<br/>

<br/>

<br/>

<p class="alignright"> domenica, h 9:00 a.m.</p>

<br/>

<p class="linepull"> Quando rintoccano le campane, nel tepore appena spuntato di una mattina d’estate, non si vede nessuno nelle strade di selciato e tu senti che la vita sta passando. Naglergasse. Domenica. Il suono delle campane copre il rumore del traffico che giunge da una strada più in là. Hai i risultati delle analisi in mano, in tasca, scaldandosi e stropicciandosi nella tasca destra. Le tue dita, con movimenti nervosi, ripassano le pieghe del foglio.</p>

Non hai niente. È tutto nella tua testa. Così ti hanno detto. Nella testa. Non nel corpo. Ciò che hai è di testa. È tutto frutto del tuo nervosismo. Tutto nella testa. La testa non deve essere una parte dal corpo. L’anima. La testa dev’essere l’anima. Il dolore dell’anima. Corpo e anima.

Devi riposare. Concederti una pausa. Perché devi riposare? Cos’è che tanto ti stanca, se non fai niente? Per questo sei venuta a W., per riposare.

Con tuo marito. Da un tuo amico, da un vecchio amico.

Sembra proprio che tu non abbia riposato. No. Lo sai anche tu che non hai avuto riposo. Ma esiste il riposo? Dove? Riposo, autentico riposo.

Ci sono molti edifici del diciottesimo secolo e pensi che queste case furono costruite in un momento determinato, collocando delle grandi pietre, una sopra l’altra, in modo così visibile. Vennero costruite affinché la gente ci vivesse, affinché, attraversando quegli enormi portoni, le cameriere, dando il buongiorno ai vicini, potessero uscire a prendere il latte e gli uomini a lavorare. I bambini sarebbero usciti correndo verso la scuola. Non sai perché (forse per le immagini dei film?) ma quando con la fantasia vai indietro nel tempo, vedi sempre i bambini in gruppo che corrono. Adesso molti di questi edifici sono diventati uffici e, nella quiete mattutina, l’odore di morte del centro domina su tutto il resto. Uffici, gallerie, piccole cliniche e laboratori. L’odore di antisettico di questi luoghi. Il selciato pulito delle strade.

Francia. Molte città all’estero ti sembrano francesi. Sicuramente anche in questo contano i ricordi dell’infanzia, poiché da bambina per te l’estero era il sud della Francia. Quella Francia che era Paese Basco, Paese Basco ma così straniero, così diverso. C’erano bandiere basche per le strade, le prime *ikurriñe* che hai visto. Donne con il fazzoletto in testa che andavano in motocicletta. I bianchi marciapiedi stretti e puliti. Poi c’erano i negozi, quell’incredibile varietà di yogurt e le patate nuove in borse di rete color arancione, e un sapone che profumava meglio di quelli “dell’altra parte”.

Del duralex non ti ricordi, sai che quei piatti bianco-verdi che tanto odiavi avevano passato la frontiera prima che tu nascessi. Dovevano averli acquistati tuo nonno e tua madre prima delle nozze. Tua madre, nubile, quella giovane donna che non era ancora madre, colei che poi sarebbe stata tua madre. Una donna più giovane di quanto non lo sia tu adesso. La donna che sarebbe stata madre e che ancora non lo era. I risultati delle analisi. In questo tiepido foglio che pieghi e ripieghi c’è l’informazione statistica del tuo corpo, un pezzo della tua verità, le proporzioni della tua chimica. Va tutto bene. Gli elementi, le sostanze del tuo sangue, della tua urina, rientrano nei parametri adeguati. Ti risulta difficile concepire tua madre prima che fosse tua madre. Cercando di aiutare la tua immaginazione, ti sforzi di pensare di nuovo che, quando tua madre, quella donna, andò con suo padre a comprare dei piatti prima di sposarsi, era più giovane di quanto non lo sia tu adesso. Ma non è un buon appiglio, non riesci a far altro che perdere il filo e il foglio che hai in tasca cattura di nuovo i tuoi pensieri. Stai bene. Devi sentirti bene.

Molte volte, troppe, ti ritorna alla mente il sogno nel quale il medico ti diceva che saresti morta. Hai fatto quel sogno settimane fa. Non rammenti tutti i dettagli ma il ricordo è molto vivo. È incredibile quanto risultino reali alcuni sogni. In che modo aderiscano alla comprensione. Come restino attaccati alla coscienza, schizzando su tutto il resto. Come se davvero fossero avvenuti. Sei troppo giovane per morire. Ti eri svegliata dicendo questo. Quella notte non avevi dormito molto. Nemmeno molte altre, ultimamente. In questi ultimi anni.

Non vuoi pensare. Vorresti andartene da te stessa. Dimenticare i sogni. Quello. Altri simili. Ti dissero che non c’era rimedio. L’espressione serena del medico, pelle curata. Forse non era proprio così nel sogno. Sicuramente lo confondi col medico reale, quello che ti ha fatto fare le analisi. In quel sogno il medico ti disse che era troppo tardi per un intervento chirurgico. Te lo diceva e te lo ripeteva. Forse un anno, con terapia e a condizione di iniziare il trattamento immediatamente. Te lo aveva ripetuto in inglese, come se quanto detto in tedesco non fosse sufficiente. Al massimo due mesi, prima che iniziassero i dolori. In inglese, con un leggero accento tedesco, in inglese. One or two months. La voce ti arrivava da lontano, con un’eco, rimbalzando sulle pareti pulite dello studio. La porta dello studio, molto lontana, alla fine di un tunnel bianco e illuminato. Lontano. One or two months. Avevi già capito anche in tedesco. Nonostante questo, eri rimasta con tutti i sensi in sospeso, con la speranza che la versione inglese fosse più leggera, cercando di ritardare per un secondo la certezza della morte, per istinto. Avevi aspettato, perché la porta era troppo lontana.

Dimentica questi sogni. La preoccupazione ti farà ammalare. Alla fine ti ammalerai davvero. Ripeti molte volte questo ritornello dentro di te. Ma le preoccupazioni non nascono dai sogni. Sono i sogni che nascono dalle preoccupazioni.

E se davvero fosse successo? Se i risultati delle analisi davvero fossero stati cattivi, come il peggiore dei tuoi sogni?

Cosa faresti se sapessi con certezza che presto morirai?

Te lo sei chiesta molte volte. Cominciasti a chiedertelo molto tempo fa. Sulla strada per il collegio delle suore. Sull’autobus. Che cosa faresti. Cosa faresti se ti dicessero che ti restano solo alcune settimane. Finora non hai trovato una risposta, una vera risposta. Fino ad oggi non hai preteso da te stessa questa risposta, non te lo sei chiesta davvero.

Abbine il coraggio.

Senza la scusa della malattia. Senza la giustificazione delle analisi. Abbi il coraggio di far qualcosa di definitivo, di fare tuo il tempo a venire. Non pensare al lavoro. Non pensare a tuo marito. Non pensare alla famiglia. Né al tuo paese o ai tuoi luoghi. Alla gente. Non pensare. Fai. Muoviti. Vai avanti. O indietro. Avanti o indietro. Muoviti.

L’hotel di Genova. I fiori della carta da parati della stanza di quell’hotel si confondono con il biancore della pareti dello studio medico. Questa è la risposta, la risposta alla vera domanda. Vorresti essere in quell’hotel, non vorresti essere in nessun altro posto, il tuo corpo vuole stare lì. Negli intervalli durante i quali lo spavento di quest’improvvisa decisione ti lascia respirare, pensi a quell’hotel e ti senti in pace.

Facce di pietra ti guardano dalle pareti degli edifici. Tutte quelle facce che guardano dalle pareti. Che ti osservano. Che ti guardano senza vedere, che ti guardano mentre cammini sul marciapiede pulito. Continuano a guardarti anche dopo, quando cammini sul selciato della strada. Guardano senza vedere. Perché avranno messo tante facce sulle pareti delle case? Teste di leoni, visi di uomini e di donne. Alcuni sembrano tristi, altri, pochi, sorridono, molti non esprimono niente, guardano. Nient’altro, guardano.

Che fortuna poter guardare senza esprimere niente, senza sentire niente. Pagheresti per poter camminare senza sentire niente. Senza sentire amarezza, né invidia dell’allegria, camminare, semplicemente camminare. Prima un piede e poi l’altro. Appoggiare prima un piede sulla pietra, poi l’altro, e andare avanti così, continuare a vivere. Ti guardi attorno alla ricerca di un rifugio allo svenimento che senti quando inizi a preoccuparti della vita, del tempo, dei legami biologici, di quelli affettivi. Stai andando verso il fiume. Ti stai allontanando.

Forse a casa ti stanno aspettando. Sì, sarà meglio tornare. Quando arriverai al canale, tornerai indietro percorrendo un’altra strada che abbia meno facce alle pareti. Sicuramente prenderai le scale che salgono alla sinagoga. Sì, quella zona ti sembra più piacevole. Probabilmente Andrés e Luis stanno facendo colazione. Ti sei resa conto che questo pensiero ti ha innervosita, senza volerlo hai cominciato a chiederti di cosa parleranno i due uomini quando tu non ci sei. Cammini sempre più velocemente e ti sei sentita completamente imbecille nel renderti conto che inizi a respirare con difficoltà.

Sono entrambi sufficientemente adulti per arrangiarsi anche senza di te, inoltre tutti e due sapevano di che si trattava quando il viaggio è stato organizzato e quando uno ha offerto la sua casa e l’altro s’è mostrato d’accordo ad andarci.

Lo sapevano?

Forse uno sa qualcosa quando dice di conoscere e accettare quello che viene? Sai tu in che cosa ti sei cacciata, dove vai, cosa ti succederà? Forse sei tu quella che non sa cavarsela. Non lo sai. Non lo sai però lo vuoi, vuoi provare, ne hai bisogno. Ciò che Dio ci invia può essere una prova e dobbiamo imparare a conviverci, Madre Columba. Dove sarà adesso Madre Columba? Dove sarà Dio? Provare, prove. Prove ed evidenze. Vedere cosa succede, ma vederlo tu in persona, sentirlo, nel tuo corpo, non nel film di un altro. Nel tuo, nel tuo proprio film, ti sei resa conto che sono iniziate le riprese. Senti fisicamente il passo della vita, come una doccia fredda sulla pelle, come una penetrazione violenta nelle viscere.

Ti sembra che il venditore turco di giornali ti abbia sorriso. Cosa dovranno sopportare questi poveri disgraziati in una città bianca così cara! Dolore al cuore. Nonostante ciò, desideri per loro salute, pace. Per tutti gli altri, tutti i venditori di giornali, anche per quella vecchietta che al supermercato ha guardato dieci volte il prezzo dello zucchero e che ti ha fatto tanta pena, tutto oggi ti sembra pieno di tranquillità. Tutto eccetto tu. I venditori ambulanti di giornali, indiani o turchi, gli anziani poveri. Luis, Andrés. Tutti. Tutti gli altri. Tutti gli uomini della tua vita. Starà bene Andoni?

Andrés, per lo meno, sì. Sta bene. La forza di Andrés, l’attraente virilità di Andrés, la passione persa con Andrés. Andrés, tuo marito. La solidità di Andrés. Sembra che sia sempre stato lì, che sia sempre stato tuo marito, che siate sempre stati sposati. No, quando eri nella classe di Madre Columba non eri sposata. Andrés non c’era, ma sarebbe arrivato. Sì, stava già arrivando. Era pronto. Così diceva il copione. Quando Madre Columba ti preparava per le prove della vita, Andrés era dietro le quinte, in attesa che iniziasse la sua scena. E tu, dallo scenario, vedevi Andrés. Andrés o qualcuno come lui. Un marito. Quasi dieci anni con lui, come moglie. Quasi più di dieci anni con lui, quasi un terzo della tua vita. La vita intera, da quando era finita la preparazione. Quasi tutta la tua vita da adulta, più la promessa precedente: il marito che ti guardava da dietro le quinte e che sarebbe apparso quando fosse iniziata la sua scena. Andrés.

Vuoi vedere tracce di disgrazia negli sguardi che incroci per strada. Dubbi e timori.

Luis non è tuo marito, non è il marito di nessuno, non è mai stato il marito di nessuno. Luis non è tuo marito ma per te è qualcosa, qualcosa di tuo, di non nuovo. Conosci Luis da molto tempo. Avete frequentato assieme l’università per un paio d’anni. All’inizio. Poi avete scelto specialità diverse e ognuno se n’è andato per la sua strada. Ma avete continuato a scrivervi e a vedervi durante le vacanze, a Donostia, soprattutto durante le vacanze estive. Andavate in spiaggia di prima mattina, a correre e a nuotare, fino a quando la spiaggia cominciava a riempirsi di gente. Luis aveva sempre qualche ragazza, ma né tu né lui davate alla cosa molta importanza. Di sesso sì, parlavate di sesso in generale e in modo astratto. Conversazioni pseudoletterarie, pseudoscientifiche. Tutto superato, nessun problema. Avete fatto l’amore un paio di volte, di seguito, un fine settimana. Come se voleste pagare reciprocamente un debito. Niente dell’altro mondo. Eravate migliori parlandone che facendolo, per lo meno tu non te la spassasti eccessivamente, non ne hai un ricordo particolare, ma credevi di sì. Allora pensavi che si trattasse di questo. Stupida. Sì, in qualche modo avevi goduto di quella certezza che dà il primo contatto con qualcuno, del potere che dà il primo bacio, del profondo amore che dà il primo sudore condiviso. Poi, cos’era rimasto? Vi eravate visti ancora, ma non eravate più andati a letto assieme. Forse non sapevate cosa fare. Forse lui non sapeva che fare con te. Avevate saldato i debiti ed era finita lì. Che debiti?

Hai conosciuto, ci sono stati nella tua vita uomini che non hanno saputo come comportarsi con te, che non hanno osato prendere una decisione, nemmeno per un pomeriggio di un sabato, che non sono arrivati nemmeno a un appuntamento per andare al cinema e tu gli hai sempre perdonato la loro mancanza di coraggio. A volte, a testa bassa, hai riconosciuto la tua colpa. Come quando avevi detto a quel ragazzo dagli occhi verdi del Goierri che il giorno dopo saresti stata al suo paese. Che l’intervista che dovevi fare sarebbe finita presto, ma che non saresti riuscita a prendere il treno di mezzogiorno e che ti saresti fermata a visitare il paese per lo meno fino a sera. Nello scrivere, ti era sembrato di sottolineare quel *per lo meno* e avevi sorriso maliziosamente dentro di te. Avevi sognato molte volte una scappatella erotica con quel ragazzo. Allora, a dir la verità, ti sarebbe bastato che ti prendesse per mano, per ridere assieme davanti al monumento dedicato a qualche famoso suonatore di *txistu* del suo paese.

Non ci furono risate, non visitaste monumenti, quel ragazzo dagli occhi verdi nemmeno ti toccò la mano, quel ragazzo del Goierri dagli occhi verdi non ti rispose. Non apparve nel portico del municipio, quando finì la riunione, in quel mezzogiorno grigio di un sabato triste nel Goierri.

Anche adesso ti senti sola. Come quel mezzogiorno piovoso, in quel paese, quando cercando di aprire l’ombrello e attenta alla possibile apparizione del ragazzo, senza rassegnarti del tutto, pensasti che ormai avevi perso il treno. Sei sola e sembra che faccia freddo, sebbene sia estate. Sei sola e non sai che fare, se cercare di prendere il treno o lasciarlo andare anche questa volta, intanto è come se aprissi un ombrello. Maledetti uomini. È vero che alcuni non hanno saputo che fare con te. Molti. Per lo meno più di uno, molti di più.

Come si chiamava l’altro? Pedro. Quando trovasti il libro del suo poeta preferito, glielo inviasti per corriere in una borsa rossa, in un impulso pazzo del tuo cuore, con una dedica apparentemente scritta di fretta. *Mi sono ricordata di te quando ho visto questo libro in una vecchia libreria, di te, perché in quell’affollatissima cena mi hai salvata dal suicidio parlando solo con me di questo poeta. Avremo ancora l’opportunità di parlare di poesia? E bla, bla, bla.* Non c’era stata risposta. Il tuo eroismo non era stato premiato. Vi eravate incontrati di nuovo, un’altra cena affollatissima e Pedro si era seduto lontano da te. Al dolce, ti aveva rivolto uno stupido sorriso e, più tardi, al caldo dei liquori, finalmente ti si era avvicinato. Quando ti aveva ringraziata per il libro, probabilmente per il tono utilizzato e perché in quel momento avevi saputo con certezza che l’aveva ricevuto, ti aveva fatto molto male, in profondità, e avevi desiderato che non ci fosse un’altra opportunità. Un insieme di rabbia e vergogna. Signore, Signore mio, come ho potuto sentire della tenerezza per quest’uomo?

In occasioni come quelle ti s’indurivano le viscere e ti pentivi di aver aperto la porta. Non sapevano che fare e fuggivano, ma non per sempre. Poi ritornavano, nascosti tra la gente, con la scusa del lavoro, con la disperazione della sbornia. Non sapevano che fare con te. Allora. Loro.

E tu? Tu sapevi che fare? Adesso, almeno, non lo sai. Adesso sei tu quella che non sa che fare, che non sa che fare con se stessa, col suo corpo, con quel che ti marcisce dentro, col tuo malessere. Hai perso le coordinate. Non capisci. Non sai che fare. Forse non lo sapevi neanche prima.

Sapevi cominciare. Ti mettevi in marcia. Credevi di iniziare a costruire il ponte. A dare, a chiedere amore. Ma che cosa facevi quando non te lo davano, quando non ti davano quello che volevi? Cosa hai fatto finora?

Prendere il treno. Prendere il treno successivo a quello che volutamente avevi perso e andare avanti come se niente fosse. Come se non fosse successo niente.

Rimanere ad aspettare un’altra cena. In attesa di qualche altra cena con molta gente. Cercando di trovare ciò che cercavi nel prossimo che avesse parlato con te di un poeta. Quello che volevi, quello che anche adesso vuoi. Ciò che vuoi.

Non hai via di scampo. Non puoi fare niente, non hai uscita né direzione in cui andare. Ma qualcosa devi fare, in un modo o nell’altro devi uscirne, devi andare da qualche parte. Non vuoi rimanere ad aspettare anche stavolta. La vita non si è fermata, anche se la paura glielo chiede. Devi andartene da qualche parte, da un’altra parte, scappare dal tempo che non si ferma mai. Non hai altro rimedio. Il tempo non presterà attenzione alla tua paura, non si fermerà, e nemmeno tu lo fermerai. Per lo meno qui, non lo fermerai, qui la tua vita è anche quella degli altri. Qui non hai il diritto di togliere al tempo ciò che gli appartiene, il suo spazio, il suo territorio, la sua opera. Qui devi andare avanti, continuare, costi quel che costi, vivere, stare, avanzare, resistere fino alla fine. Camminare senza una meta, uscire senza una via d’uscita, agire senza aver niente da fare. In attesa di quello che vuoi dagli altri. Come fino ad ora, come sempre, andare avanti. Come se non fosse successo niente.

Come avevi fatto al ritorno da Genova. Quindici anni fa. Continuare. Come se non ti fosse importato. Legata al quotidiano, andare avanti.

Vai, vattene. Cambia posto. Esci dal luogo dominato dal tempo, dal tuo tempo, allontanati, scappa dal tempo che ti conosce. Vattene, vattene da sola, in un posto dove nessuno ti conosce, in un altro luogo, un luogo dove il tempo non ti leghi, un luogo senza radici, senza ancore. Allora, forse, alla fine, il tempo sarà tuo e potrai fare quello che vuoi. Potrebbe addirittura essere nelle tue mani mettere fine al tempo del tuo corpo, al tempo malato, impazzito del tuo corpo. Sarai sola, ma saprai che cosa fare. Senza dare lezioni a nessuno, senza dare spiegazioni, senza chiedere ragioni, tu. In un luogo sconosciuto e lontano, prenderai al tuo servizio una porzione di tempo crudele che non ha padroni e questa porzione ti sarà sufficiente, finalmente, per riposare.

\newpage
<div class="breakpage"></div>

<p class="alignright"> domenica, h. 10:30 a.m.</p>

<br/>

<p class="linepull"> Il portone d’entrata ti è sembrato più pesante che mai. Oh moon of Alabama. Le scale ti affaticano. Sali lentamente. Sotto la luce delle luna di Alabama, sotto la luce della luna, luce ciclica, luce lunare, luce di ogni mese. Quella di ogni mese, di tutti i mesi. Riposano i morti in Alabama? Ti piace quel pezzo della canzone che dice *Oh moon of Alabama*. Ti piacerebbe poter cantare la canzone intera, poterla cantare con la voce di quella donna. Stanno ascoltando quel disco al piano di sotto. Ute Lemper. Anche tu hai questo disco. Ute Lemper canta Kurt Weil. Che dobbiamo morire e abbiamo bisogno di soldi, abbiamo bisogno degli uomini.</p>

Nell’infilare la chiave nella serratura della porta della vostra zona dell’appartamento avverti una specie di senso di responsabilità e con esso il desiderio di liberarti della colpa. Si sentono voci in cucina. In fin dei conti sai che se quei due uomini sono assieme in cucina è per te. In questa cucina, in questa casa, in questa città, ma non in questo mondo, non in questa vita, non per sempre, non essenzialmente. Tu sei il legame. Tu sei il nodo che bisogna sciogliere. Tu, il tuo corpo, il ponte, il cordone tra i due uomini. I due uomini che chiacchierano fra di loro, cercando di affascinarsi reciprocamente, essere simpatici l’uno con l’altro. E tu, il mezzo. Tu, in mezzo, tu sei il tuo corpo, il risultato delle analisi, questo sei, questo è il tuo futuro, il futuro possibile del tuo corpo, il presente della salute del tuo corpo.

Oppure no. Quello che cercano i medici. Quello che trovano. Quello che non cercano. Quello che non trovano. È pura tristezza la malattia che non ti lascia dormire. È il nulla della noia ad averti seccato il sangue mestruale. L’impotenza degli amori ciò che ti ha provocato il dolore ai polmoni. Ti soffoca il fango dell’anima, anche se non supera ancora i massimi nelle analisi del sangue. Pertanto non potranno dare un nome a quello che ti succede. Non c’è una diagnosi. Ma tu non ci credi. Non credi a quello che c’è scritto sul foglio, perché tu sei dentro il tuo corpo.

Non aprirai il foglio.

Così chiuderai anche la tua mente.

Il desiderio dei due uomini passa al di sopra di te, senza toccarti. Un anelito più profondo del desiderio. Il desiderio omosociale degli eterosessuali. Questo bisogno nascosto che va oltre la conoscenza, curiosità insoddisfatta. La curiosità reciproca di Luis e Andrés, una curiosità che ti lascia fuori. Ti conoscono. Sono stati a letto con te. Con te, col tuo corpo. Sei questo, il tuo corpo. Siete stati insieme. Ti conoscono. Finito. Chiuso. Non ci sono altre domande. Non sono andati a letto assieme, no, non si conoscono. Esiste qualcosa che non conoscono l’uno dell’altro. Ma con te hanno oltrepassato il ponte sebbene non ti abbiano raggiunta. Credono di sì, o per loro è lo stesso. Non c’è nient’altro da fare, in ogni caso. Meglio se fossero omosessuali. Ti guarderebbero dalla distanza che mantengono con le donne, e questo, la distanza e il loro sguardo, la loro attenzione, ti farebbe piacere. Oppure se fossero misogini. Ti sentiresti protagonista. Il desiderio omosociale degli uomini. Delle donne, il corpo, l’oggetto di esplorazione, di conquista. La preda che si esibisce davanti agli uomini, agli uguali, davanti agli altri maschi, all’equivalente di se stessi.

Stai diventando cattiva. Stai cercando scuse. Cercando la controfigura per quello che il medico non ti ha dato. Cercando di raccogliere la forza dell’odio.

Quando arrivi in camera, devi togliere il foglio dalla tasca, potrebbe caderti. Non lo deve trovare nessuno e nemmeno tu vuoi rivederlo, non vuoi leggerlo un’altra volta. Lo metterai nella piccola tasca interna della valigia grande, nel beauty lo vedresti tutti i giorni. No, lo metterai nella tasca della valigia, non la utilizzi per niente. E così rimarrà, appallottolato come adesso, senza che nessuno lo veda, ma con te per ogni evenienza. Ovunque tu vada, porterai con te quel foglietto. Non ci credi. Non ci credi, ma è così. Il certificato per far fronte alla paura, alla grande paura. La fonte di energia per superare paure più piccole. Il desiderio di andartene lontano. Il coraggio di scappare. O la necessità.

Un giorno sarà vero quello che il foglietto promette. Il tuo corpo non sentirà la stanchezza.

Oppure menzogna: allora ci sarà un altro foglio, un altro certificato. Diagnosi. Quello che darà un nome al tuo malessere. L’etichetta sotto l’ultima etichetta. La vera ragione. Per ora non ha nome, per ora, ancora, non è.

<br/>

“Ciao, sono io” hai detto ad alta voce mentre attraversi il corridoio in direzione della cucina.

“Credevamo che te ne fossi andata per sempre”, ti ha risposto sorridendo Andrés, vicino al tavolo. Ha una tazza di caffelatte in mano.

“Non è così facile scappare da voi”. Hai cercato di nascondere il tuo nervosismo con il timbro della voce. Non ti è venuto come volevi e hai sentito qualcosa di simile alla vergogna, come se ti avessero colta in flagrante, come se avessero visto le intenzioni segrete che stanno prendendo forza dentro di te. Infantile. Non c’è casualità nel mondo, pare che sia tutto un gioco di probabilità.

“Io e Andrés avevamo già iniziato a pensare di uscire a cercare qualche ragazza”, Luis porta in tavola un cestino con pane appena tostato. Nel passarti vicino ti ha dato un bacio sulla guancia.

“Ehi voi, io non vi porrò certo ostacoli”, vuoi sembrare tranquilla ma non sai se ci sei riuscita.

“Avendo te, non abbiamo bisogno d’altro”. Andrés sembra molto rilassato mentre pronuncia queste parole e una sensazione di pace ti è salita dal collo fino al naso. Luis vi ha sorriso e ti ha messo davanti il caffè.

No, non sanno niente. Ma come possono saperlo se è una novità anche per te, non sai nemmeno quando l’hai deciso. Non sai esattamente cosa hai deciso, ma vedi l’hotel di Genova nella tua mente e sai che hai deciso di andartene. L’hai deciso da poco.

Forse oggi, quando sei andata a fare una passeggiata con i risultati delle analisi in tasca.

Oppure ieri.

O l’altro ieri, quando hai visto la faccia del medico. Un viso curato. Labbra sottili che, prima in tedesco e poi, più lentamente, in inglese, pronunciavano le stesse parole ascoltate dal medico dell’incubo: ein paar Monate, one or two months. Come quello del sogno, un mese o due. Di stare tranquilla per un paio di mesi. Il più tranquilla possibile. Di dormire molto. Altre pastiglie. Più forti, sicuramente con queste avresti dormito. Ganz sicher. E se nemmeno con queste tu avessi notato dei miglioramenti, di tornare. Ti avrebbero fatto altre analisi. Nel foglio su cui ci sono i risultati delle analisi c’è anche l’indirizzo del medico.

Oppure ieri, quando sei andata a fare una passeggiata vicino al canale, o in quella stazione della metropolitana, quando ti sei immaginata mentre cadevi davanti al treno. Neanche i medici ti offrono protezione. Nemmeno scuse. Sei sola, devi deciderlo da sola. Decidere una volta per tutte. Tagliare.

Forse venire a W. è stato il primo passo. No, non ingannare te stessa. A W. sei venuta a sistemare le cose, alla ricerca di riposo. Ma non l’hai trovato. A W. hai trovato Luis, il Luis dimenticato, il Luis perso. A W. hai perso Andrés, o hai avuto il coraggio di perderlo, di ammettere che l’hai perso. Oppure è lui che ti ha persa. Ti ha persa sebbene ancora non se ne sia reso conto. Tu te ne sei resa conto. Ci hai pensato. Ne hai avuto la certezza. Adesso lo sai e siccome lo sai, è. E adesso vuoi dimenticarli, soprattutto vuoi che si dimentichino di te. Staranno molto bene senza di te.

Pensa.

Pensaci e ripensaci fino a esserne certa. Ripetilo finché non l’avrai interiorizzato, finché non l’avrai imparato a memoria. Due per due, quattro. Due per tre, sei. Due per quattro, otto. Staranno bene senza di te, anche senza di te. Staranno bene. Così dovrebbe essere, così dovrà essere in ogni caso. Così sia. Per lo meno sai, ne sei sicura, che non vuoi la loro compassione, non vuoi fargli pena. O che non puoi. Che non sai come. Nemmeno i medici ti hanno aiutata. Devi trovare il modo di andartene in silenzio. Andartene senza dire niente a nessuno. Senza addii. Senza lacrime. Senza lacrime di nessuno.

“Che tempo fa?”, la voce canterina di Andrés ti ha distolta dai tuoi pensieri. Si è alzato in piedi, una volta finito il caffè.

“Freddo, ma sembra che sarà una bella giornata. Verso mezzogiorno farà caldo. Dovremmo andare allo zoo, ho voglia di vedere i gorilla”. Mentre lo dici ti sorprendi delle tue parole.

“Questo significa che hai le mestruazioni o che ti deprimerai da un momento all’altro”. Luis deve ricordarsi delle passeggiate che facevate allo zoo di Madrid. Sa che i gorilla ti emozionano e che lo zoo ti intristisce.

Andare a vedere i gorilla è per te una pratica simile al vedere un film triste quando senti il bisogno di piangere. Adesso non sei particolarmente triste. Forse sei troppo abbattuta per essere triste. Vuoi andare a vedere i gorilla. L’ultima visita ai gorilla di W.. È vero che farà caldo, cattivo odore, pensi alla puzza delle gabbie degli animali e ai bambini, alle famigliole di visitatori della domenica. Nonostante tutto, andresti a vedere i gorilla.

Il bisogno di piangere e l’impossibilità di farlo. Non hai lacrime. Non ti restano lacrime. Forse le lacrime si consumano. In realtà non ne hai versate molte. Forse non ne hai mai avute molte. Donna di poche lacrime. La donna forte che è sempre scappata dalle decisioni. Donna temprata.

“Potremmo mangiare al ristorante che c’è all’interno, no? È molto bello, molto decadente”, hai detto per incitarli.

“E molto caro”, ha subito aggiunto Luis.

“Meglio, così ci saranno pochi bambini”.

“Bambini ricchi, probabilmente” lo asseconda Andrés.

“Di solito sono più silenziosi. Li educano meglio”. Non vuoi perdere.

“Sei proprio classista”, dicono i due uomini assieme.

“Allora, andiamo o non andiamo?”. Hai iniziato a sollevare le braccia per enfatizzare la tua rassegnazione.

Andrés ti ha dedicato un sorriso affermativo a modo di risposta. Luis beve il suo caffè e fa una faccia simile a quella dei gorilla. Ti amano troppo. Che fare con l’amore? Che cosa si fa con l’amore? Cosa si può fare? Soffocare. Meglio che si fermino, meglio che mettano fine al loro amore sterile nei tuoi confronti. Sarebbe meglio per loro portare davvero un bambino allo zoo. Forse un giorno ce lo porteranno, una domenica, un bambino o due e una moglie allegra, allo zoo.

Un uomo è sempre in tempo, ha tutto il tempo che vuole, tutto il tempo del mondo per essere padre. Una donna no. Tu, Teresa, no. Sai che è prossima, che per te sta arrivando l’ora della decisione definitiva, del no definitivo. Il precipizio. Salto senza ritorno. Caduta. Cadere in picchiata, aumentando la velocità col peso del corpo. Cominciare a invecchiare senza bambini. Cominciare a invecchiare presto, molto presto. Cadere senza niente a cui aggrapparsi. Saltare senza rete. In definitiva, pace. Accettare la solitudine senza far finta che sia un’altra cosa. Abbracciarla. Siamo tutti soli, ognuno nel suo buco, aspettando la fine.

\newpage
<div class="breakpage"></div>

<p class="alignright"> domenica, h. 12:00 p.m.</p>

<br/>

<p class="linepull"> Quando siete usciti di casa, Luis ha chiuso a chiave. Lasciate sempre a lui questo compito, quasi a voler rispettare una specie di gerarchia. Quando ha iniziato a scendere le scale dietro di voi, si è ricordato del telefono, della segreteria telefonica. Non è sicuro di averla lasciata inserita. Elisabeth. Se fosse solo tornerebbe indietro, ma non vuole farvi aspettare o forse non vuole darvi spiegazioni. Potrebbe utilizzare la scusa del lavoro, ma sarebbe una bugia. La ragione è Elisabeth, la causa della sua preoccupazione per la segreteria telefonica, la spiegazione al suo desiderio di tornare indietro. Comunque, probabilmente, la segreteria telefonica è inserita.</p>

Luis nota un bisogno diffuso di vedere Elisabeth. Desiderio di sapere qualcosa di Elisabeth. Una voglia indefinibile, desiderio amorfo. Desiderio appassito che non gli dà nemmeno la forza di chiamare. Dovrebbe chiamare lei, Elisabeth. Meglio ancora se s’incontrassero per caso per strada. Dove sarà adesso Elisabeth? E se fosse allo zoo? Se anche così fosse, incontrarsi sarebbe un’improbabile coincidenza. È troppo grande. Inoltre a Elisabeth non piacciono gli animali.

Bisogno di Elisabeth. La consolazione che tu non gli hai dato, la dipendenza che tu non hai alimentato, la protezione che non ha trovato in te. Sarà ancora arrabbiata come l’ultima volta? Sono passate alcune settimane. Sarà di nuovo la dolce Elisabeth di prima, quella di sempre? E se lei telefonasse e la segreteria non fosse inserita, e se questo la facesse arrabbiare a tal punto da non richiamare più per settimane...

I risultati delle analisi ti hanno lasciata completamente sola. Ancora più sola. Più sola che mai. Se almeno avessi la scusa della malattia. Se anche stavolta ti avessero messo per iscritto ciò che devi fare. Se il copione fosse andato avanti da solo. No. Sei sola. Ammettilo. Per una volta, una volta per tutte, ammettilo. Credilo. Guarda la tua solitudine, guardala così da vicino come hai guardato il bordo delle tue palpebre poco fa nello specchio, mentre ti truccavi. Guarda la tua solitudine.

Distrutta dalla stanchezza di tanto far finta di niente, dall’impossibilità di nascondere continuamente la testa, dal dolore di afferrarti agli amori della strada fino a farti sanguinare le unghie, l’istinto di solitudine dell’animale ferito ti condurrà lungo strade vuote e, se non lo vorrai, non avrai il tempo di invecchiare. Se hai il coraggio di andartene, forse l’avrai anche per fare questo.

<br/>

<p class="linepull"> Questa volta Luis non può raccontarti cosa lo preoccupa. Non sembra che tu sia nelle condizioni migliori per ascoltare le preoccupazioni degli altri. Luis ti vede strana, secondo lui sei molto diversa dalla Teresa che è arrivata a W.. Quella era diversa, era più vicina alla Teresa che conosceva da giovane. Sei a W. da meno di un anno, ma sembra che ne siano passati dieci. Sei invecchiata, oppure è venuta fuori una parte della Teresa che lui non conosceva. La cosa più stupefacente per lui non è che tu esca sola a passeggiare. Questo lo facevi anche prima, molti anni fa, quando eravate studenti. Di fatto, vi incontravate spesso durante quelle tue passeggiate solitarie per Donostia. In quelle occasioni eri solita parlare molto, oppure quasi per niente. Ma eri sempre particolarmente dolce, particolarmente tenera con Luis. Adesso, quando ritorni dalle tue passeggiate, di solito non parli. A volte ci provi, ma si nota che preferiresti stare da sola, andare in camera tua e sdraiarti. Dici che sei stanca. Gli hai detto che stai attraversando una crisi di ispirazione. Luis non sa se crederti.</p>

Non sa se anche Andrés si è reso conto, se ha notato qualcosa in te. Vorrebbe verificare con qualcuno che questo qualcosa non se l’è inventato lui, ma non osa parlare di te con Andrés, soprattutto parlare di te.

<br/>

<p class="linepull"> Oggi dovrà trovare un po’ di tempo per lavorare, altrimenti la settimana comincerà in salita, pensa Andrés, scendendo le scale, mentre ti prende per mano. Improvvisamente gli sei sembrata particolarmente fragile e ha cercato di sentirsi in colpa per essersi preoccupato del lavoro. Ultimamente preferisci quasi sempre rimanere da sola e non si può perdere l’opportunità di stare con te. Parli sempre meno. E non sembra che tu presti molta attenzione nemmeno a Luis.</p>

Esci a passeggiare a tutte le ore e di solito non vuoi essere accompagnata. L’altro ieri, per non andare molto indietro nel tempo, mentre ti vestivi per uscire, Andrés ti ha detto che anche lui stava per uscire e che ne pensavi se foste usciti assieme. Il tuo nervosismo gli è sembrato eccessivo e hai inventato delle scuse per non andare con lui. Ha insistito, dicendo che i dintorni dell’ufficio dove andava erano molto belli e che, se avessi voluto aspettarlo, avrebbe sbrigato alla svelta quello che doveva fare. Nonostante ciò, non sei andata con lui.

La sera non aveva avuto il coraggio di chiederti dov’eri stata. Gli fai sempre più paura, tu e quel non-sa-che-cosa che ti avvolge, qualcosa che il tuo sguardo tradisce. Anche Luis ti tratta con molta attenzione. Questo è quello che, per lo meno, pensa Andrés.

\newpage
<div class="breakpage"></div>

<p class="alignright"> domenica, h. 12:30 p.m.</p>

<br/>

<p class="linepull"> Per andare allo zoo bisogna prendere il tram numero 58. Strassenbahn 58. Strassenbahn, treno di strada. Il giardino zoologico di W. si trova nel palazzo di Schönbrun. All’entrata ci sono due grandi serre che contengono palme e farfalle. Quella delle palme è più grande di quella delle farfalle. Le palme di solito sono più grandi delle farfalle. Una principessa deve essersi sentita felice, una volta, tra le farfalle. Sara esistita? Sarà stata felice?</p>

Luis e Andrés camminano davanti a te parlando dell’architettura dei padiglioni e dei giardini. Luis, Andrés, i tuoi uomini, i tuoi amici, i tuoi amori. Vuoi vederli come prima. La nostalgia di te stessa, di quello che eri, ti brucia nel petto. Non è possibile. Non puoi tornare a essere quella di prima, non puoi più essere quella di prima. Non li desideri. Li vorresti ma senza sesso. Abbracci, calore senza sesso. Alcuni, altri, forse non fanno nodi nelle storie d’amore, forse i legami del sesso risultano loro dei lacci facili da sciogliere, di durata limitata. Tu hai dei nodi molto stretti dentro di te, gli anni che hai vissuto, tutti, sembra che siano rimasti aperti, te li senti uno sopra l’altro nelle viscere, nodi aggrovigliati e legati al proprio filo.

I nodi, le protuberanze, ti fanno male quando respiri e sei stanca.

Molto stanca.

No, forse questo che fa male non sono nodi, ma buchi, il vuoto lasciato dai pezzi di cuore che hai lasciato a ogni amicizia, a ogni sogno, a ogni amante, anche al più piccolo, a quello di una sola notte, a quello di alcune ore. Da questi buchi ti scappa la forza. Il desiderio, se ne va la voglia di continuare.

Come si possono curare le ferite che lascia l’amore se non scappando? Ma come scappare dalla paura, se non attraverso l’amore? E come amare, senza curare le ferite? Come amare se il corpo è così stanco?

\newpage
<div class="breakpage"></div>

<p class="alignright"> domenica, h. 1:00 p.m.</p>

<br/>

<p class="linepull"> Luis ti vede in mezzo a molti bambini, immobile, stai guardando la madre gorilla.</p>

<br/>

<p class="linepull"> Il piccolo gorilla si avvicina per giocare con sua madre, ma lei non ne ha voglia e cerca ti togliersi il piccolo da dosso. Ti sei accovacciata.</p>

<br/>

<p class="linepull"> Luis ti guarda di nuovo.</p>

<br/>

<p class="linepull"> Accovacciata, sei all’altezza dei gorilla seduti dall’altra parte del vetro.</p>

<br/>

<p class="linepull"> Sei accovacciata e sorridi. Non sembra che tu abbia intenzione di andartene. Non avrai fame? Praticamente non hai fatto colazione. La vista della tua schiena fa sorgere in Luis il desiderio di toccarla, di prenderti per la vita, di accarezzarti il collo. Tra te e lui, i bambini.</p>

<br/>

<p class="linepull"> Frastuono di bambini attorno alla tua calma.</p>

Vuoi liberarti dagli altri, liberare tutti da te, che nessuno veda niente, vuoi leccarti le ferite senza testimoni, senza spettatori, senza persone conosciute attorno, sdraiarti e riprendere forza o sdraiarti per sempre. Liberare gli altri dalla tua presenza, toglierti dalla loro strada. Ti metterai al posto di Dio, governando il destino dei tuoi compagni. Che il tuo destino non sia il loro, che non tocchi quello di Luis e di Andrés. Andrai alla ricerca di una nuova terra, verso una lingua dolce e alla luce calda del Mediterraneo. Nella tua lingua, nelle tue lingue, non riesci a sistemare le cose. Queste luci ti sembrano troppo fredde.

Stai male, questa volta sei tu, non è qualcosa che ti hanno raccontato di qualcun altro, sei tu, tu sei uno dei numeri delle statistiche sulla depressione. Vuoi andare avanti da sola, andare avanti fin che il corpo resiste, andare al Mediterraneo, a Genova. E nessuno girerà il film del tuo dolore, della tua sofferenza.

I registi chiamano dolly-back il movimento con cui si fa retrocedere la macchina da presa, allargando l'inquadratura finché il personaggio si perde in lontananza. Persa nella prospettiva larga, diluita nel paesaggio, dovrai affrontare completamente da sola ciò che verrà dopo. Non farai del bene a nessuno e ti sforzerai anche di non far del male a nessuno. La tristezza, come la morte, non serve mai a niente. La tua, per lo meno, non servirà a nessuno. O sì?

Il *riposo eterno*, si dice in chiesa durante i funerali. Il riposo eterno è la morte, dicono, il vero riposo. Ma solo Dio può darlo. Solo lui dà il riposo perché solo lui dà il lavoro, la sofferenza, l’impotenza. La vita. Solo colui che dà la vita può toglierla. Altrimenti, non c’è riposo. Mettere fine alla vita è compito di chi la dà. È sua, dicono. Nemmeno questo è tuo. La vita, l’unica cosa che veramente possediamo. Un prestito. Nient’altro. Nemmeno l’unica cosa che abbiamo è completamente nostra. Per una donna, per te, la cosa più importante era la verginità, dicevano. Hai perso la verginità a Genova. Perdesti molte verginità a Genova. Dolly, l’airone, dolly, bambolina in inglese. A Genova era morta quella ragazza che era stata felice alla fermata di Itziar, la bambola che sistemava a modo suo l’apparenza delle cose. Lì ebbe fine. Da lì eri ritornata donna. Adesso vuoi farci ritorno di nuovo.

Anche il cantante Fabrizio de André è di Genova, era di Genova. No, è ancora vivo. O no? Sì, è vivo, altrimenti l’avresti saputo. Se tu muori prima, sicuramente lui non verrà a saperlo, a meno che tu non cada morta proprio davanti a lui e non è molto probabile che ciò accada. Cose della fama. La fama che la sua voce si merita. Meglio, in ogni caso, che nessuno ne sappia niente. Esisteranno delle assicurazioni che garantiscono che nessuno lo venga a sapere? I cambiamenti d’identità e queste cose funzionano molto bene al cinema ma costano troppo lavoro nella vita reale. Sarebbe una bella cosa poter recarsi presso un’agenzia e pagare una quantità di denaro affinché, se succede qualcosa durante questo o quel viaggio, per favore, che le cose vengano sistemate in modo che una non marcisca per strada o che i funzionari di qualche luogo sconosciuto non lavorino invano, preoccupandosi comunque che nessuno ne venga a sapere niente. Dolly back. Sistemare i documenti, firmare i moduli e le pratiche del caso. Una sepoltura silenziosa, ordinata, senza dire niente alla famiglia, per favore. Che nessuno sappia niente. Amen.

\newpage
<div class="breakpage"></div>

<p class="aligncenter"> It’s queer how out of touch with truth women are. They live in a world of their own, and there had never been anything like it, and never can be. It is too beautiful altogether, and if they were to sep it up it would go to pieces before the first sunset. Some confounded fact we men have been living contentedly with ever since the day of creation would start up and knock the whole thing over.</p>

<p class="alignright"> JOSEPH CONRAD, *Heart of Darkness\**</p>

<p class="citation">\* Straordinario che le donne siano così lontane dalla verità. Vivono in un mondo che si costruiscono loro stesse, che non c’è mai stato e non ci sarà mai. Troppo perfetto nel suo insieme e tale che, se dovessero realizzarlo, non vedrebbe neanche un tramonto, crollerebbe prima. A buttar giù tutto salterebbe fuori uno di quei maledetti fatti a cui noi uomini siamo rassegnati sin dal giorno della creazione.</p>

<p class="small alignright"> Joseph Conrad, *Cuore di tenebra*</p>

\newpage
<div class="breakpage"></div>

<div class="aligncenter"> Con Luis, al bar, non hai accennato alla faccenda delle analisi, nel vostro bar, nel bar in cui non sei mai stata con tuo marito. A che scopo. Avete parlato poco. Non avreste fatto altro che rovinare le cose, ma volevi stare con Luis per un’ultima volta. Era stato come andare allo zoo a vedere i gorilla, ma i gorilla non ti chiedevano niente, non ti facevano domande, non t’avevano nemmeno guardata, solo quello sguardo di striscio della femmina, ma non sei sicura a capire se aveva guardato te o se si era girata a causa dell’urlo acuto che aveva lanciato il bambino che si trovava al tuo fianco. Luis non era un gorilla. Luis sospettava qualcosa e ti aveva chiesto cosa ti succedeva. Non ci credeva che avresti lasciato aperta la possibilità di tornare da lui. Aveva notato nella tua voce che non poteva essere vero. Non capiva, non voleva capire perché, avendo preso la decisione di rompere con tuo marito, non restavi con lui. A volte sì, a volte diceva che lo capiva, capiva che tu volessi stare da sola, ma poi iniziava a dire che se ti fossi allontanata da lui te ne saresti pentita e avresti finito per tornare da tuo marito.

Perché mai gli uomini, tutti gli uomini, tutti gli uomini che hai conosciuto, credono che se non vuoi stare con loro è perché vuoi stare con un altro? Ti teneva per mano e, guardandoti negli occhi, ti chiedeva di rimanere con lui, che avevate molto da costruire, da inventare assieme, che dovevate verificare se le cose fra di voi avrebbero funzionato così bene come aveva sognato, e qualcosa ti bagnava dentro, qualcosa ti si scioglieva dentro. Cos’aveva sognato Luis? Come aveva immaginato la vostra vita senza Andrés? Che gli dispiaceva molto che tu e Andrés aveste rotto. Sembrava vero, non avevi motivi per non credergli. Che stimava Andrés, dopo il tempo passato assieme, e che non aveva fatto niente per rompere la vostra relazione di coppia, che aveva accettato il suo posto in secondo piano, che tu lo sapevi bene ma che adesso, vedendo la strada libera, voleva provare a conquistarti. Per un momento, avevi avuto la tentazione di raccontargli la verità. La tentazione di dirgli una parte della verità. La parte più bella della verità, ammesso che la verità abbia delle parti. Si può dire una parte della verità senza dirla tutta? L’intera verità non è forse che te ne vai perché li ami? Rimuovevi la ragione per cui lo stavi salutando, perché avevi preso la decisione di andartene. Ti dimenticavi che stai male. Più di una volta, mentre cercavi di dimenticarlo, lo ricordavi di nuovo.

Che sei stanca di lui, di tuo marito, del suo desiderio, della tua impotenza. Allora ti eri resa conto che si stava arrabbiando e avevi cercato di rallegrarti, di rallegrarti perché si stava arrabbiando. Non gli avevi detto che pensavi che tutte le relazioni di coppia finiscono allo stesso modo, che non valeva la pena iniziare. Non volevi rattristarlo, non volevi che si ripresentasse in Luis la faccia di rassegnazione che avevi visto in Andrés.

*Ma tu che ne sai di me?* Ti aveva detto Andrés senza guardarti. Sarebbe tornato a Donostia per sistemare la faccenda del lavoro. Avrebbe dato un’occhiata alla casa, alla vostra casa. Se avesse potuto, avrebbe continuato con il lavoro di W., per lo meno un altro anno. A Bruxelles, sicuramente. C’erano buone possibilità. Che, in ogni caso, sapevi dove trovarlo. Che ti avrebbe aspettata per sempre. Non capiva perché dovevate separarvi ma lo rispettava. Doveva rispettare la tua scelta. Non sapevi con esattezza se sotto quella rassegnazione, dietro le sue dolci parole, percepivi anche un senso di sollievo. Credi di sì, che c’era anche un po’ di sollievo. Ancora oggi non sai se aveva creduto all’irreversibilità della tua decisione di andartene. Tu ci credi? Avevi preferito la rabbia, la rabbia di Luis alla rassegnazione di Andrés. Comunque, gli sarebbe passata. Avrebbero trovato qualcuno. Gli uomini sanno cavarsela, quando le coppie che si separano, gli uomini durano poco tempo senza mettersi con un’altra donna, soprattutto quando non ci sono bambini. Troveranno qualcuno. Anche Luis incontrerà qualcuno, l’amato Luis, il bel Luis conoscerà un’altra donna e sarà felice. Forse si ricorderà di te qualche volta e capirà che questa fuga è l’ultimo passo del tuo amore per lui. Il più grande.

<br/>

Con la testa appoggiata al finestrino sporco della metropolitana, ti ritorna alla mente ripetutamente l’ultimo abbraccio di Luis. Non hai potuto parlare, facevi fatica anche a respirare, credevi che la voglia di piangere ti avrebbe soffocata. Hai odiato quel caffè e l’albero del marciapiede, l’albero a fianco dell’abbraccio di Luis. Hai detto a te stessa che non passerai mai più da lì, che non entrerai mai più in un caffè simile a quello, che non sentirai mai più attorno a te parlare quella lingua. Te ne vai.

<br/>

Non vuoi pensare, vuoi fermare le immagini che ti vengono alla mente, costanti ricordi dolorosi. Che lungo ti sembra quest’ultimo viaggio in metropolitana! Quanto tempo ci vuole prima che si chiudano le porte che altre volte ti sono sembrate così veloci!

<br/>

Solitudine, vivere senza amore e non sapere come uscirne. Sicuramente questa sarà la malattia più grave, quella che non ha nome ma ti può uccidere. Se non c’è via d’uscita, meglio non saperlo. Meglio credere che ci sia. Oppure che la vita è così e ciò che hai è quanto di meglio tu possa avere. Non c’è bisogno di cercare vie d’uscita. In realtà hai molto, hai avuto molte cose belle dalla vita. Ma adesso vuoi qualcos’altro. Di’ la verità. Di’ la verità a te stessa. Non ti basta, non è sufficiente. Meglio non saperlo. Per te sarebbe stato meglio non saperlo. Ma è troppo tardi per questo. Forse non c’è un’altra strada, ma su questa non si può tornare indietro ed è finita. Le cose non sono come credevi nel pullman da Deba a Donostia, al passo di Itziar. La strada fatta non può essere ripercorsa in senso contrario. Sebbene non ce ne sia un’altra, il cammino percorso è giunto al termine, è passato e, una volta saputo questo, lo sai per sempre. Non potrai dimenticarlo. Le cose non sembravano così definite, così per sempre come sembravano allora, sul pullman da Deba a Donostia. Allora. Adesso, nella metropolitana di W., vai verso la stazione dei treni. Südbahnhof. Queste sono le scene che nei film tagliano o, per lo meno, accorciano, poiché non succede niente che valga la pena di essere mostrato. Il personaggio fa la valigia, come te un’ora fa, al 3º piano del numero 16 di Seegasse, scegliendo di fretta e male le cose da metterci. La scena successiva, soprattutto se si svolge in treno o in autobus, di solito è molto breve, si arriva in pochi minuti. Altrimenti bisogna intrattenere lo spettatore con quello che il personaggio ha in testa, o con quel che fanno gli altri passeggeri, in modo che non si annoi. Ma questa volta tu non sei spettatrice, bensì protagonista, e non vuoi intrattenerti con quello che hai in testa. Forse per la prima volta ti rendi conto che il personaggio principale della tua vita sei tu. Forse in questo preciso momento sta finendo la tua parte da spettatrice. Il gioco è finito, ciò che sta succedendo adesso è vero, cadi in picchiata e desideri luce per cadere, per vedere meglio come cadi. Per lo meno non vuoi avere freddo. Se il corpo si spegne, che ci siano almeno la luce e il calore del sole. Per rianimare il corpo, l’odore del mare.

<br/>

Dalla metropolitana al treno. Lunghe ore di treno. Pastiglie e montagne, gente che va avanti e indietro. Il treno ti porterà via e tu vedrai come le cose rimangono indietro. I paesi e la gente, le montagne e i fiumi. Dietro di te. Come i ricordi. Hanno occupato un posto nella tua vita, così come tu in quella degli altri, e adesso te ne vai, te ne vai per sempre. Lasci in pace gli altri, come gli altri hanno lasciato te, sola e vuota, piena di ricordi. Te ne vai. Perforando il paesaggio, passando dall’altra parte alla velocità del treno, montagne e fiumi, paesi, verso il sole, verso il Mediterraneo, a Genova, forse a Genova scenderai dall’ultimo treno. Genova, la città di De André, il dialetto incomprensibile di Genova. Non vuoi pensare, vuoi che le cose passino dentro di te, che ti attraversino. Aprirti. Aprire il tuo corpo e la tua mente. Perforare il tuo interno, affinché lo attraversino le immagini e i ricordi, i paesaggi e i visi di chi hai conosciuto, affinché passino e il vento se li porti via. Entrare da un buco e uscire da un altro. Che ciò che entrò da un buco salga da un altro che si apre. Senza far male, entrare in uno e uscire dall’altro, dolcemente, come esce il pene dell’uomo quando si è svuotato e rimpicciolito, non ci si accorge e lascia solo una mollezza umida. Un leggero dolce ricordo che svanisce come il paesaggio dietro il finestrino. Sei felice, ti senti leggera, non hai fame, solo sete. Avrai preso troppe pastiglie con un solo bicchiere d’acqua? Sul treno c’è un vagone dove vendono bibite. Comprerai dell’acqua, meglio non mischiare alcool e farmaci. Ti sembra divertente che i sonniferi siano considerati un farmaco. Per curare che cosa? I sonniferi guariscono la mancanza di sonno. Dormire è la cura. Pertanto quando dormi sei sana. Ma ormai questo importa poco. Soprattutto non hai voglia di bere alcool adesso. Ti senti bene in questa dolce e quieta sonnolenza.

<br/>

Appoggi la testa al vetro del finestrino, come sul pullman da Deba a Donostia, probabilmente passando da Itziar, quando avevi vent’anni. All’altro estremo del vagone si è seduto un uomo giovane e attraente. Da quando ti risultano attraenti gli uomini giovani? Forse non è tanto giovane, ha solo poca barba. Trent’anni? Non è così giovane. Più giovane di te, come Imanol, un collega. Com’è lontano Imanol! Da quando presti attenzione agli uomini più giovani di te? Da quando hai iniziato a invecchiare, da quando hai cominciato la seconda parte della tua vita, forse. In discesa. Da quando hai cominciato ad avere paura del tempo. Non avere paura. Sarai felice. Starai bene. Non avere paura. Avere paura, essere paura. Sii tu la paura. Sii paura. La paura sei tu, non viene da fuori, stai tranquilla con la paura e non la sentirai. Siamo questo, la nostra paura, le nostre paure e le nostre fantasie. Questo è ciò che ci costituisce. Le persone che abbiamo conosciuto, quello che ricordiamo, quello che sebbene sia successo non ricordiamo e quello che sogniamo senza che si accaduto. Siamo fatti di tutto ciò. Siamo questo. Quello che amiamo e quello che odiamo, il colore dei nostri occhi, il nostro corpo, i nostri dolori e piaceri, l’odore delle mani di nostra madre quando eravamo piccoli. Quello che crediamo di vedere in chi ci guarda. In coloro che ci guardano, in altri occhi, negli altri. Desiderio di un uomo più giovane. Il ritmo della nostra respirazione e i battiti del nostro cuore. I nostri sogni più nascosti e il nostro modo di raccontare le cose. La secchezza della nostra pelle e i nostri occhi umidi. La nostra stanchezza, la fatica sempre più frequente. Le nostre vecchie e nuove rughe. Questo siamo. Questo è. L’unione per un periodo, l’accadere assieme durante un tempo determinato, nello stesso luogo, in un corpo, di tutte queste proprietà, di tutti questi avvenimenti, tutte queste caratteristiche dai mille piani e dalle mille dimensioni. Nel tuo corpo, durante la tua vita, durante il divenire del tuo corpo, dall’inizio fino alla fine della tua vita. L’accadere. Le coincidenze. La vita. La vita di una persona. Tu. La felicità. Fare quello che uno vuole, riuscire a farlo. Per questo sembra importante sapere ciò che si vuole. Cosa vuoi tu? Cosa vuoi da adesso in poi? Fare ciò che uno vuole. La felicità. Riuscire a farlo. Riempire la vita e riempirla in modo intelligente, senza creare sofferenza negli altri. Senza far male, la questione non è chiedere la felicità agli altri, nessuno ha il diritto di attribuire la responsabilità della propria felicità a qualcun altro. La felicità non può essere data. Ognuno è responsabile della propria felicità. Non fare del male, non provocare dolore. Scappare. Nascondersi. Le fughe, momenti di respiro necessari per continuare a vivere, messaggeri velenosi della schiavitù di uno o di quella degli altri.

<br/>

Il paesaggio, il viaggio, l’azzurro eccessivo del cielo.

<br/>

I fiori della carta da parati di quell’hotel e lo spessore di quella tenda, la luce che cerca di entrare dalle fessure.

Dall’estremità lontana del tunnel, dalla fine, il colore degli occhi di Andoni, la sua voce, la fermezza di quella voce, la forza di quando Andoni era giovane, la sicurezza di quando tu eri più giovane, la fede di quando gli consegnasti volontariamente te stessa intatta, la consolazione di finire in lui tutto quello che resta. Di nuovo l’inizio, la totalità di allora, la fermezza delle idee, il rimedio alle paure.

\newpage
<div class="breakpage"></div>

<div class="small aligncenter">

<br/>

E se vai all’Hotel Sopramonte e guardi il cielo

tu vedrai una donna in fiamme e un uomo solo

e una lettera vera di notte falsa di giorno

e poi scuse e accuse e scuse senza ritorno

e ora viaggi ridi vivi o sei perduta

col tuo ordine discreto dentro il cuore

ma dove dov’è il tuo amore, ma dove è finito il tuo amore

<br/>

Grazie al cielo ho una bocca per bere e non è facile

grazie a te ho una barca da scrivere ho un treno da perdere

e un invito all’Hotel Supramonte dove ho visto la neve

sul tuo corpo così dolce di fame così dolce di sete

passerà anche questa stazione senza far male

passerà questa pioggia sottile come passa il dolore

ma dove dov’è il tuo cuore, ma dove è finito il tuo cuore

<br/>

E ora siedo sul letto del bosco che ormai ha il tuo nome

ora il tempo è un signore distratto è un bambino che dorme

ma se ti svegli e hai ancora paura ridammi la mano

cosa importa se sono caduto se sono lontano

perché domani sarà un giorno lungo e senza parole

perché domani sarà un giorno incerto di nuvole e sole

ma dove dov’è il tuo amore, ma dove è finito il tuo amore

<br/>

<p class="alignright"> Fabrizio De André *Hotel Supramonte*</p>

</div>

</div>


