#PRIMAVERA { .hidden }

<div class="compact alignright">

*Primavera*

*Udaberria*

*Primavera*

*Primadera*

*Printemps*

*Frühling*

*Garun*

*Kōanga*

*Spring*

*Vasanta*

*Chuntian*

*Haru*

</div>

\newpage
<div class="breakpage"></div>

<br/>

<br/>

<br/>

<p class="alignright"> venerdì, h. 7:00 p.m.</p>

<br/>

<p class="linepull"> Vigilia del sabato, pomeriggio del venerdì, e non è ancora buio. I colori e gli odori della primavera. Luis è dovuto andare in ufficio a prendere dei documenti che aveva lasciato sulla scrivania e non è in casa. Meglio così. E saresti contenta se neanche Andrés fosse in casa, hai bisogno di stare sola ma, d’altra parte, ti senti pigra. Sì, ti metti la giacca ed esci. Andrai a comprare il giornale, arriverai fino a quella stazione della metropolitana dove vendono *El País*. *El País, edición internacional*. A piedi. Più o meno tre quarti d’ora, se non ti fermi a guardare le vetrine. Così fai un po’ di movimento. È possibile che piova. Sarà meglio prendere l’ombrello, devi anche comprarti delle calze, nere. Le gambe sembrano più lunghe e più magre dentro le calze nere. Ancora più magre. Hai voglia di metterti la gonna e le calze, forse cenerete fuori? Verrà Luis, verrà solo? O no.</p>

Squilla il telefono. Lo squillo ti ha colpita, spaventata. Ti avvicini lentamente per rispondere. È Elisabeth, Elisabeth che chiede di Luis. Le hai risposto che non c’è e le hai detto anche, controvoglia, che è andato in ufficio e che se l’avesse chiamato subito sicuramente l’avrebbe trovato lì. Ti ha ringraziata. Grazie mille. Di niente, *bitte*, figurati. Poco dopo, quando Luis ha chiamato per dire che non sarebbe venuto a cena, la sua voce ti è sembrata leggera e allegra. Cercando di usare un tono scherzoso, gli hai detto che sapevi che aveva di meglio di fare. No, non era malizia, anzi, gli auguravi sinceramente di divertirsi. Di cuore, veramente. Ciao. Ciao, Luis.

Ci sono alcune vecchie riviste su una mensola vicino al telefono, le riviste di una volta. Perché Luis le terrà ancora? Sicuramente se le è portate da casa. Forse gliele mandavano. Qualche *Viejo Topo* del primo periodo, alcuni numeri di *Ere*. Quando se n’era andato Luis? Era ancora abbonato quando si era trasferito qui? Quando avevano chiuso definitivamente queste riviste? Mah, il *Viejo Topo* esce di nuovo. *Ere*, no. *Ere* se n’era andata per sempre. Anche *Ere* se n’era andata per sempre come tante altre cose, tanti altri progetti nel Paese Basco. Hai preso un numero di *Ere*. Non riesci a ricordare l’anno in cui uscì l’ultimo numero. Non sai nemmeno quanto durò esattamente, poco, qualche anno. Un po’ morbosamente, forse per fare del male a te stessa, apri la rivista. Casualmente, un’intervista a Marisa. Capelli ricci, maglione nero e il fumo di una sigaretta. La Marisa di allora.

<br/>

>...penso, in ogni caso, che la donna sia molto più interessante dell’uomo, in generale, e so bene che queste generalizzazioni sono insopportabili e molte volte stupide. Voglio dire che la combinazione di bambina e di persona adulta, serena, che le donne mantengono è molto più sottile che negli uomini. Loro lo fanno in modo molto più diretto, hanno campi meglio differenziati e, allo stesso tempo, più trasparenti. Non so. Sono sicura che molte donne capiranno perfettamente di cosa sto parlando.

<br/>

A quell’epoca volevi essere come Marisa, come lei ma più carina e più tranquilla. A quell’epoca, tu non capivi esattamente quello che diceva, tuttavia ci credevi. Che cosa hai imparato in questi quindici anni, per renderti conto che allora capivi le cose solo letteralmente, che le traducevi utilizzando un dizionario interiore lineare?

Solo adesso ti raggiungono davvero le affermazioni della Marisa di allora, come le onde troppo veloci della marea che sale. Di sorpresa, all’improvviso. Freddo.

Però adesso, quando più ne hai bisogno, sembra che Marisa non dica più cose di questo tipo. Forse adesso capisci il mondo meno di prima e per questo hai bisogno degli slogan di allora. Intanto, fra quell’allora e questo adesso, ti è scappata da qualche fessura la forza per ribattere alle parole di Marisa. Ti senti debole come non mai, tuttavia ti rendi conto, riconosci con tristezza la verità di quei commenti enigmatici di Marisa, una verità che non capisci, una verità senza senso. Provi quasi tristezza ma non è dolore. Non è nient’altro che una cieca stanchezza amara. La stanchezza appena iniziata in quella Marisa di allora, una stanchezza che è giunta a convertirsi in silenzio. L’età.

*L’età*, lo pensavi anche allora, grazie al concetto numerico che il tuo piccolo dizionario traduceva in *anni* e *tempo*. Adesso l’età è stanchezza, cadere, immergersi nel silenzio, chiudere gli occhi con il gesto di chi si copre con la coperta del divano.

Allora l’età erano le rughe, sei agli angoli di ogni occhio di Marisa. Quelle linee scure ai lati della sua bocca, il tuo viso giovane, la tua pelle tesa. Quello era l’età. Qualcosa che si poteva contare. Ti ricordi dell’interesse che ti dimostravano gli uomini, gli amici di Marisa, e del sorriso indolente di Marisa, del suo triste sguardo ironico. Pensavi di essere intelligente come Marisa ma più bella di lei, e per questo gli uomini, gli uomini dell’età di Marisa, preferivano la tua giovane compagnia. Marisa sapeva molte cose. Sapeva molte cose ed era bella. Ti torna alla mente la bellezza e il corpo sinuoso di quella donna vissuta di quarant’anni passati, e la faccenda delle mani.

Marisa era solita dire che chi s’innamora del movimento di una mano è irrimediabilmente perso, che non c’è ragionamento che possa proteggerlo, che amerà sempre il padrone di quella mano, anche se dovesse farle il male più grande. A quei tempi, quando eri troppo giovane, sorridevi. Adesso pensi a Luis.

\newpage
<div class="breakpage"></div>

<p class="alignright">venerdì, h. 7:05 p.m.</p>

<br/>

<p class="linepull"> Lo squillo del telefono ha spaventato Luis. I corridoi della facoltà sono vuoti, non si sente nessuno negli uffici vicini. Gli hanno mandato un articolo che cercava da tempo. Interessante come il titolo prometteva.</p>

Non è riuscito a non leggerlo.

Non sa quanto tempo sia passato da quando è arrivato in ufficio. Quando è suonato il telefono, nell’allungare il braccio per prendere la cornetta, ha guardato l’orologio al polso.

“Si?” ha detto svogliato, senza alzare gli occhi dall’articolo.

“Bel modo di rispondere al telefono! Anche se bisogna riconoscere che se sei ancora lì, un venerdì a quest’ora, non c’è da stupirsi del tuo umore. Un giorno o l’altro ti trasformerai in un libro”.

“Elisabeth! Come va? Mi hai spaventato”.

“Non t’aspettavi che chiamassi, vero? Ti ricordi di me? Quella donna che viveva con te?”

“Certo che mi ricordo!”

Poi, Luis ha chiamato a casa. Ha chiamato te, per dirti che non sarebbe tornato a cena, che non sarebbe tornato.

Perché ha chiamato?

Ha notato nella tua voce una freddezza difficile da definire, più che freddezza, tristezza, o qualcosa del genere. Non gli è piaciuta. Perché ti ha chiamata? Forse non può fare quello che vuole a casa sua? Forse non può andare e venire quando vuole? Perché deve darti spiegazioni? D’altra parte è normale chiamare. In fin dei conti avete passato assieme molte delle serate degli ultimi fine settimana, quasi tutte. O forse vuole verificare la tua reazione al dirti che esce con un’altra donna. Ricorda quella volta che ti chiamò per farti gli auguri, quell’ultima spinta per decidersi a venire all’estero, quella distanza fredda nel tono della tua voce.

\newpage
<div class="breakpage"></div>

<p class="alignright">sabato, h. 8:00 a.m.</p>

<br/>

<p class="linepull"> Ti sei alzata presto, troppo presto per essere sabato, ma, da quando non hai la routine del lavoro, tutti i giorni sono uguali. Solo quando uscite il venerdì sera le mattine del sabato sono diverse. La domenica lo è per il silenzio delle strade. Quello di oggi è un sabato leggero, ieri non siete usciti.</p>

Luis non è tornato a casa. Di solito senti il rumore della chiave. Comunque, per sicurezza, quando sei passata davanti alla divisoria dei due appartamenti per andare in cucina, non ti ci sei fermata, sei andata oltre e ti sei avvicinata alla stanza di Luis. La porta è socchiusa e si vede il letto vuoto.

Senza fare rumore, in punta di piedi e aprendo appena la porta, quasi senza respirare, come se qualcuno stesse dormendo e con la tensione di chi sta facendo qualcosa di nascosto, sei entrata nella stanza di Luis. Sai che ha una fotografia di Elisabeth sulla parete vicino alla scrivania. Sembra sia stata scattata d’estate. Sorride. L’aria di chi si sente amata, per lo meno ammirata, nello sguardo, nel modo di socchiudere le labbra. Ha una bocca grande e gli occhi... Gli occhi sono troppo separati. Senti schifo per te stessa e ti obblighi ad ammettere che è bella, che Elisabeh è una donna attraente. Continui a osservare la foto, in piedi, con le mani infilate nelle tasche dell’accappatoio rosa. Ha delle labbra molto belle. Carnose. Le donne ti risultano assai più interessanti degli uomini. Più attraenti. Hanno qualcosa in più che risveglia in te la curiosità. Curiosità, invidia, desiderio di conoscere, ammirazione, ma sempre qualcosa di più. Qualcos’altro.

Le donne sono te.

Ritorni nella tua stanza.

Nemmeno stavolta entri in cucina. Non vuoi cominciare a preparare la colazione. Oltrepassata la cucina calpesti più tranquilla il vecchio legno del pavimento, senza paura di far rumore. Questo legno ha bisogno di cera. Senti Andrés nella doccia. La porta del bagno è socchiusa, il vapore ha coperto lo specchio. Nell’entrare, un caldo umido ti avvolge.

“*Con permiiiso*”, chiedi, cercando di mettere, nell’accento messicano, la voglia di scherzare che non hai. Ti fai veramente schifo. Ti vergogni di te stessa.

“Avanti!” dice Andrés, deciso, dall’altro lato della doccia. “Credevo che fossi uscita. Ho pensato che tu fossi andata a correre”.

“Si, sono proprio in forma per correre”.

“Perché?”

“Non so. Beh, lascia perdere, è lo stesso”.

“No, non è lo stesso. Teresa, non so cosa ti succede, ma qualcosa ti succede”. La voce di Andrés è diventata più dolce, ma lascia trasparire qualcosa di simile all’impazienza.

“Sì, succede sempre qualcosa”, rispondi con una punta d’orgoglio. Poi continui più dolcemente, “non lo so, non lo so. Credo che mi aspettassi troppo. Pensavo che con il cambiamento d’aria tutto si sarebbe sistemato. Ma, veramente, non so nemmeno che cosa ci sia da sistemare. Forse le cose sono così e basta. La cosa migliore è non dargli troppa importanza”.

“Ma tu gliela dai, per lo meno ci pensi...” È uscito dalla doccia e comincia ad asciugarsi.

Lo vedi grande, muscoloso, ben fatto. Come sempre. Tuo marito ti è sempre sembrato solido.

Non provi nessun desiderio di toccarlo. Ma non sei nemmeno capace di chiedergli aiuto. Aiuto per che cosa?

“Perché ho troppo tempo. Se riuscissi almeno a concentrarmi nel lavoro. Ultimamente non scrivo niente”.

“Sai una cosa?” il tono della sua voce è diverso. Sembra che voglia metterci un tocco d’allegria. Sembra che stia parlando a una bambina. “Oggi usciamo a cena, tu e io. Come fossimo fidanzati, d’accordo? Così il sabato sembrerà un sabato”.

“Per questo dovremmo darci un appuntamento. A una certa ora, davanti alla cattedrale, per esempio”. Per un secondo la stanchezza si è alleggerita. Non vuoi parlare della tua paura di essere ammalata. Accenni sempre più raramente alla tua stanchezza. Del problema delle mestruazioni non gli hai mai parlato. Bisogno di avere segreti. Lo stupido desiderio che il tuo spazio di miseria sia solo tuo.

Senti della tenerezza dentro di te, perché hai voluto seguire il gioco di Andrés. La magia della volontà. Volontà e fede.

Sembra che la fede possa muovere montagne.

\newpage
<div class="breakpage"></div>

<p class="alignright">sabato, h. 9:00 a.m.</p>

<br/>

<p class="linepull"> Andrés sta andando in ufficio. Passate due stazioni, la metropolitana sembra trasformarsi in un tram. Esce da sotterranea. L’acqua che, a destra e a sinistra, si vede dal finestrino non è più gelata, da tempo i pattinatori non vi scivolano sopra. È primavera. Non c’è ancora nessuno che fa il bagno. Anche i piccoli velieri sono ormeggiati. Le case diventano sempre più piccole e più distanti una dall’altra. Il paesaggio perde l’aspetto della città. La principale sede europea dell’ONU è in periferia, non in città.</p>

Andrés non aveva mai pensato a queste cose fino a oggi.

La città resta dietro.

Anche tu resti dietro. Lui, Andrés, si sta allontanando in metropolitana. Ma non dovrebbe pensare a te. Non deve sprecare energie. Ha bisogno di concentrarsi sul lavoro.

La settimana prossima deve terminare una relazione. Non ne vede la fine. Devono risolvere un problema che sembra irrisolvibile. Dalla riunione di lunedì non ne verrà fuori niente di nuovo. Dovrà pensare qualcosa, inventarsi qualcosa. Qualcosa che faccia credere che ciò che non ha soluzione possa invece essere sistemato. Gli verrà in mente qualcosa. È stato in grado di farlo molte altre volte. Per questo gli hanno offerto questo lavoro. Sanno che è capace e anche lui deve pensare a questo. Tranquillità. Raccogliere le forze. Separare le preoccupazioni, prenderle una alla volta e affrontarle quando venga il loro turno.

Eri tu che dicevi questo. Tu, Teresa. Adesso, tu sei la sua preoccupazione, ma no, in questo momento non puoi essere la preoccupazione principale di Andrés. Per qualche ora deve cancellarti dalla sua mente. Quando uscirà dall’ufficio, tornerà a pensare a te. Andrés pensa che stai soffrendo, lentamente, che ti stai essiccando. Soffrendo e avvizzendo, lentamente ma inesorabilmente, senza chiedere aiuto. Andrés si rende conto che la tua tristezza lo stanca, la tua tristezza o il non sapere che fare con questa tristezza. Quando non sa cosa fare sul lavoro, si tratta di un altro non sapere, spiacevole ma tollerabile. Nel tuo caso quasi non riesce a sopportarlo. Forse andare in ufficio, allontanarsi, gli darà un po’ di tranquillità, la tranquillità di cui ha bisogno per pensare.

Non sentirà i tuoi movimenti silenziosi.

Andrés si rende conto di essere arrabbiato e non vuole esserlo. Non vuole essere arrabbiato con sua moglie, con te. Non gli sembra corretto. Lo spaventa. La rabbia dovrebbe nascergli per la sua impotenza, ma invece la avverte nei tuoi confronti. Contro di te. Non gli racconti cosa ti succede, come può aiutarti se hai bisogno di qualcosa?

E lui non ha tempo da perdere con gli indovinelli.

Deve concentrarsi sul lavoro. Dovrà dedicarci molte ore la settimana prossima. Deve dar ragione a quelli che sanno che lui è in gamba.

<br/>

<p class="linepull"> Quando Andrés è andato in ufficio (in ufficio o con qualcuno dell’ufficio alla ricerca di qualcun altro), quando sei rimasta sola in casa, il terribile vuoto di sempre ti ha assalita, paralizzandoti. Questo primo silenzio terrificante. Il vuoto che, quando in casa non c’è nessuno, così frequentemente non ti permette nemmeno di alzarti dal letto. Hai messo della musica. Poi hai dato da bere alle piante e hai fatto il tè. E ti sei messa a leggere.</p>

\newpage
<div class="breakpage"></div>

<p class="alignright">sabato, h. 9:30 a.m.</p>

<br/>

<p class="linepull"> Andrés è arrivato in ufficio. Non riesce a cacciare la tua immagine. Da dove ti verrà quella folle malinconia. Forse, se non aveste scartato così presto l’idea di avere figli. Forse siete ancora in tempo. Però no, non è il momento migliore per parlarti di questo. Qualcosa glielo dice. Inoltre, lui desidera dei figli? Se voi aveste avuto dei figli, sicuramente non sareste dove siete ora, come state ora, così bene, così male.</p>

D’altra parte, se la tristezza non si cura con i figli (se la tua tristezza non può essere curata dalla maternità), cosa può trasmettere una madre depressa a suo figlio (cosa trasmetteresti tu al figlio tuo e di Andrés)?

Non hai mai lasciato trasparire nessuna invidia quando siete stati con amici o con gente con bambini. Una volta avevi detto ad Andrés che ti annoiavano, non i bambini ma i genitori e le conversazioni sui bambini. Che quando ci sono dei bambini, tutti gli adulti o parlano di bambini o parlano con i bambini, e che diventa impossibile portare avanti una conversazione decente su un tema minimamente interessante. Sì, questo è quanto gli avevi detto. O qualcosa di molto simile. Andrés se lo ricorda. Lo ricorda molto bene. Non sa esattamente dove accadde, ma non eravate soli. Sicuramente eravate con amici. A qualche cena.

Comincia a sentirsi soffocare quando immagina la vita di una normale famiglia dentro casa sua. Su questo siete sempre stati d’accordo entrambi. Non avete mai parlato molto dell’argomento. È vero. Perché non è stato necessario. Proprio per questo, perché siete sempre stati d’accordo e non c’era bisogno di parlarne. È stato così. Dev’essere stato così. Per lo meno così credeva lui. Nemmeno tu ne hai mai parlato e non sei una di quelle persone che restano zitte. Oppure sì. Spesso stai in silenzio. In silenzio, a lungo.

Chi lo sa! Chissà come sei tu, che penserai adesso delle famiglie normali. Forse lui sa come sei, tu, Teresa, adesso? Sapeva com’eri quando ti sei sposata con lui?

Tu, per lo meno, sapevi decisamente poco di lui. Così la vede Andrés.

<br/>

<p class="linepull"> Vi ripetevate spesso che vi capivate perfettamente. Molte volte. Frequentemente. Lo credevate davvero e lo sentivate. Quando uno s’innamora, quando desidera l’altro, sente di sapere bene chi è l’altra persona. Luis per lo meno non conosceva tutto della tua vita, e anche tu non sapevi alcune cose di Luis.</p>

Sarà questo conoscersi? Essere a conoscenza delle storie dell’altro, cosa gli è successo, cosa ha risposto quando gli hanno detto la tal cosa, che vestito indossavi il giorno della prima comunione e com’era bello il temperino che ti aveva portato il nonno “dall’altra parte del Paese Basco”, il primo giorno di scuola. La biografia di una persona. La biografia dell’altro.

<br/>

<p class="linepull"> Se questo significa conoscersi, adesso Andrés ti conosce meglio di prima.</p>

Ma in questo periodo non ha registrato i cambiamenti. Conoscendo le tue storie ha smesso di conoscere te, la Teresa di adesso. Ha perso il contatto. Ti sei allontanata da lui, oppure lui si è appartato da te. Percepisce una distanza.

Il lavoro, maledetto lavoro.

Il lavoro che tanto gli piace, il suo lavoro. Si diverte a immaginare progetti, ottenere accordi, vendere idee, conoscere gente di altri posti. Il lavoro. Il lavoro che lo lascia senza forza per stare con te. Senza capacità per capirti. Ma lavorando non si stanca. Non si stanca come gli succede invece con la tua tristezza, come si stanca con le discussioni famigliari, come si perde nei silenzi domestici.

\newpage
<div class="breakpage"></div>

<p class="alignright">sabato, h. 7:00 p.m.</p>

<br/>

<p class="linepull"> Da quando hai iniziato a leggere, dopo che Andrés se n’è andato, il giorno è andato accelerandosi, sempre più alla svelta. All’inizio hai dovuto spingere il tempo, per non soffocare sotto il suo peso. Poi, a partire da un certo momento, il tempo è scivolato via da solo. Hai acceso delle candele. Per farlo hai smesso per un momento di leggere. E hai smesso di leggere anche per mangiare qualcosa, dei biscotti. Un po’ più tardi, un tramezzino. Al formaggio. Anche per rispondere al telefono. Poche volte.</p>

Ha squillato un paio di volte. La prima, qualcuno che aveva sbagliato numero. L’altra, un messaggio per Luis, un numero di telefono, lasciar detto di richiamare, per favore, lunedì. Il tempo si è via via alleggerito, lo noti sempre meno. Si ferma soltanto quando pensi a Luis. Nel pensare a Luis, il tempo si ferma, assieme al tuo respiro, per un paio di secondi. Avrebbe potuto chiamare, no? Per lo meno per dire che non tornava. Dio mio, a cosa stai pensando, perché mai dovrebbe chiamare, perché dovrebbe chiamarti? È adulto e tu non sei sua madre, tu non sei il suo niente.

Un’amica.

È bello essere amici, nient’altro che amici. Cosa significa non essere nient’altro che amici?

Nient’altro.

Che cosa sarà mai quest’*altro*? L’amicizia platonica, l’amicizia senza nient’altro, l’amicizia senza toccarsi, l’amicizia senza brividi. Che cosa vuoi, legami, controllo? Non ne hai il diritto, nessun diritto, nessuno ha il diritto di controllare la vita di un altro, ma soprattutto tu non hai il diritto di controllare la vita di Luis.

E se gli fosse successo qualcosa?

La scusa di sempre, la scusa delle madri! *Ero preoccupata, figlia mia, che poco pensate a quelli che restano a casa quando voi siete fuori*. Penserà a te Luis quando è fuori, penserà a te quando è con un’altra donna, penserà a te quando esplode dentro un’altra donna? Pensi a Luis quando stai con Andrés? Sì, pensi a lui soprattutto quando stai con Andrés. Ci pensi con sensi di colpa, di angoscia, come se tu dovessi qualcosa a qualcuno.

No, a qualcuno no, devi qualcosa a te stessa. Pace. Devi dare pace a te stessa. Perché le cose sono così complicate? Come fa la gente a vivere così tranquilla? Le persone s’innamorano una sola volta? Le altre donne non sentono qualche volta il desiderio di fare l’amore con un altro? E allora, cosa fanno? Tenersi la voglia, resistere, sopportare, andare avanti come se nulla fosse? Se lo si fa spesso, diventa un’abitudine e alla fine si raggiunge l’immunità.

Tu non puoi, non vuoi.

Ma allora, perché quest’inquietudine? Non vuoi oppure non puoi. Impotenza. Non puoi crederci. Non puoi accettare che non sia successo niente. Nemmeno vuoi che non succeda niente. Niente. Che cosa? Cosa sarebbe troppo? Forse sei ancora troppo bambina. Sarà infantile andare a letto con qualcuno e innamorarsi? Bisognerà distinguere le due cose? Sarà questa la maturità?

Ma tu amavi Luis da prima, l’hai sempre amato. Non ti sei innamorata di lui quando ti ha toccata, non ti sei unita a lui quando è scoppiato dentro di te, è stato il contrario. Il maglione rosso, hai cercato il maglione rosso, ha ancora l’odore del profumo dell’alto giorno, è uno di quei giorni in cui hai voglia di vestirti di rosso, un giorno o una sera, visto che la giornata ormai è finita. Avete fatto l’amore perché eravate innamorati. Non il contrario. Il contrario no. Per lo meno il giorno sta passando. Finalmente. Finalmente è quasi finito ed è giunta l’ora di andare da Andrés. Nessun segnale da parte di Luis, non ha chiamato, nessuna traccia. Comincia a far buio ed è meglio che tu esca, se non vuoi arrivare tardi da Andrés. Il maglione rosso. Sicuramente passerà tutto il fine settimana con Elisabeth. Rosso. Le donne, i corpi delle donne e i loro colori. Mentre scendi le scale dici a te stessa che una donna si veste per piacere agli uomini e affinché le altre donne la ammirino, sei soddisfatta della frase. Frasi. Pensare attraverso le frasi. Tacchi. *Il rumore che fanno i tacchi delle tue scarpe quando arrivi alla stazione della metropolitana*. Il mondo delle donne. Le sette e mezza. Prendere la metropolitana. Nussdorfer Str.: 19.45. Sì, meglio prendere questa. La prossima sarà fra dieci minuti. Troppo tardi, dieci minuti tardi. Dicono che non c’è niente come una bella scopata per innamorarsi di qualcuno. Comunque.

Il calore della metropolitana, l’odore di chiuso delle stazioni, la fretta della gente, quel frenetico accumularsi di sconosciuti. Hai di fronte a te una donna nera. La fine dell’Europa bianca. Ne sei contenta, come se quelli che vogliono preservare la razza fossero contro di te, sei contenta perché la donna di fronte a te è nera e avrà dei figli, molti figli. Forse no, forse non avrà figli, è possibile che non lo desideri, o che non possa. Il vetro del finestrino ti restituisce la tua immagine annebbiata. Non si vede più la strada perché un paio di stazioni fa la metropolitana si è immersa sottoterra. Una volta, una quindicina d’anni fa, ti sentisti felice guardando il verde dei dintorni di Deba mentre andavi a Donostia in pullman. Vedevi tutte le porte della vita aperte davanti a te. Forse. Forse per questo eri così felice in quel momento, incoscientemente felice. Adesso sai che ogni porta che si varca non consente ritorno, che rende impossibile passare le altre porte, che ogni scelta ha il suo prezzo ed è irreversibile. Sei contenta che la donna seduta di fronte a te sia nera, nera e molto più bella dell’uomo giovane, grassoccio, flaccido e bianco che sta al suo fianco. Sei contenta ma, allo stesso tempo, provi pena, c’è qualcosa che ti dà pena. Forse ti fa pena quella donna. Si, ti fa pena e non vorresti essere al suo posto. Non vorresti essere una nera povera in mezzo agli europei di questa Europa ancora molto bianca. I neri, i neri che in Africa muoiono di fame a migliaia, i bambini neri. La domenica del Domund, i salvadanai. *Finisci quello che hai nel piatto, Dio ti castigherà, maleducata; con tanti bambini che muoiono di fame al mondo e tu lasci raffreddare questo ben di Dio.* Dio dava a te mentre lasciava morire di fame i bambini africani. Forse Dio dava a te, bambina bianca, quello che toglieva ai bambini africani. Forse quel pezzetto di carne schifosa che si stava raffreddando nel piatto bianco e verde di duralex era ciò che toglieva agli africani. Perché mai Dio doveva togliere agli uni per dare agli altri, a te, che non avevi per niente fame? Non era forse Dio, come diceva la Madre Columba, onnipotente, onnipossente e onnisciente?

La metropolitana è arrivata alla stazione della cattedrale. Stephansplatz: 20.13. Ti fermeresti ancora volentieri nel caldo vagone del treno, seduta di fronte alla bella e seria donna nera, ma anche lei scende e questo ti dà coraggio. Fuori soffia il vento e fa freddo. Primavere fredde, primavere non vere, senza estate. Estate e stagione estiva non devono essere la stessa cosa. Da piccola conoscevi solo la parola estate. Poi hai imparato che è più elegante dire stagione estiva, più corretto.

Come hai imparato a usare la lettera acca in tante parole basche che avevi conosciuto senza: ciò che è tecnicamente corretto.

Ma estate e stagione estiva non ti sono mai sembrate la stessa cosa. Anche *amona* e *amama* erano per te cose molto diverse. Una l’amavi, l’altra ti faceva paura. Più tardi imparasti che le due parole significavano la stessa cosa: nonna. Quando imparasti a scrivere con le acca in euskara, imparasti anche che la primavera veniva da prima-vera, che sarebbe stato l’inizio di una nuova estate. Ti stai perdendo. Finisce sempre che ti perdi nei meandri delle parole.

È stato meglio, sì, meglio essersi dati appuntamento in un bar. Fa freddo. Un grande caffè in una piccola strada. Sopra la porta, scritta con grafia francese, la parola *Café. Café Engländer*. Qualche turista, ce n’è sempre qualcuno, soprattutto davanti ai costosi negozi attorno alla cattedrale. Ce ne sono molti di più, comunque, sulle vie principali. Questo *kaffee* non deve apparire nelle guide. Questo *Café*.

Mille volti, mille frasi, mille odori, mille suoni che si muovono per il mondo. Sembra che in questo momento siano tutti nel Café Engländer. Andrés non è ancora arrivato e scegli un piccolo tavolo nella sala più appartata del locale. Chiedi una birra grande e guardi la donna grassa e volgare del tavolo accanto. Poi, mentre cerchi le sigarette nella borsa, osservi l’uomo che sta con la donna grassa e, di seguito, uno con abito e aspetto da yuppy seduto a un altro tavolo. Linearità, encefalogramma produttivo, però piatto. Osservi come spiega le cose alla ragazza seduta di fronte a lui, con che sicurezza parla, come domina il tema. Di cosa starà parlando? Del lavoro, di calcio, di cultura. È lo stesso, scommetteresti che lo sta facendo superficialmente, senza manifestare nessuna emozione, esprimendo opinioni senza ombra di dubbio. Ti fa schifo. Una donna, più vicina al bancone, di una cinquantina d’anni, si sta infilando una giacchetta marrone di pelle. Pantaloni neri, scarpe basse e un corpo curato. Accanto a lei, dal modo in cui la aiuta a mettersi la giacca, suo marito: doppio mento flaccido e ventre gonfio. Schifo. Di nuovo, schifo.

\newpage
<div class="breakpage"></div>

<p class="alignright">sabato, h. 8:30 p.m.</p>

<br/>

<p class="linepull"> Andrés ti vede subito, appena entra nell’Engländer. Da lontano, quasi dalla porta. Sei seduta a un tavolo della parte posteriore. C’è poca luce in quell’angolo del caffè.</p>

<br/>

<p class="linepull"> Stai spegnendo la sigaretta, lentamente, nel posacenere di vetro. Non vedi Andrés.</p>

<br/>

<p class="linepull"> Andrés, mentre ti si avvicina, nel primo secondo del primo sguardo, ti vede invecchiata. Si nota l’invecchiamento nel modo in cui guardi la sigaretta e nella pelle delle guance. Andrés non tocca da tempo la pelle delle tue guance. Forse da anni. E non lo desidera nemmeno. Improvvisamente gli fai pena. Ad Andrés sembri una bambola invecchiata, una bambina la cui pelle è diventata troppo sottile. Ti abbraccerebbe. Ti abbraccerebbe senza toccarti.</p>

<br/>

<p class="linepull"> Non vedi Andrés che arriva e si avvicina al tuo tavolo. Un fugace bacio e un bel sorriso, quel modo di sorridere con gli occhi, quel modo così peculiare di Andrés. Ha detto qualcosa rispetto al caldo che fa nel caffè e ha chiesto un Campari al cameriere che portava la tua birra, Campari con aranciata. Si è tolto la giacca e si rimbocca le maniche. Le forti braccia di Andrés coperte di lentiggini e di peli rossi. Qualcosa ti ha riportato alla mente la casa della nonna, la luce della casa della nonna in un angolo vicino alla cucina un pomeriggio di primavera. Da lì sei passata, come per osmosi, alla casa della tua prozia, che viveva al piano di sopra. Esiste osmosi nel mondo dei ricordi? Ricordi la magia della casa di quella coppia anziana e senza figli. Della diversità. Del fascino.</p>

“Alcuni luoghi ormai non esistono più da nessuna parte, sono finiti per sempre. Non è possibile, fisicamente non è possibile farvi ritorno...”. Hai già iniziato la frase quando ti rendi conto che stai pensando ad alta voce. Andrés non ha alzato gli occhi dalla lista delle bevande del bar che ha in mano. “È molto triste”, hai continuato mentre guardi verso la finestra.

Ad Andrés è uscito fuori un “Cos’è che è triste?” apatico, ma, abbassando un poco il listino che ha nella mano destra, ha appoggiato la sinistra sulla tua.

“Il fatto che alcuni luoghi scompaiano per sempre. Mi sono ricordata della nonna e della sua casa, della zia Fermina e dello zio Julián. Beh, erano zii di mia madre. Da piccola, quando uscivo da scuola, a volte andavamo da loro a far merenda. Sotto la credenza della cucina, tenevano una scatola piena di grandi bottoni”.

Smetti di guardare Andrés, poiché noti nella sua mano che gli è assolutamente indifferente quello che dici, con la scusa di buttare la cenere della sigaretta nel posacenere ritiri la mano da sotto la sua. Ti si è formato un nodo in gola quando hai pensato a come andavi d’accordo con tua nonna e com’era orgogliosa di te. La nonna era solita dire che avresti saputo prendere il meglio della vita.

Non dici nient’altro.

Ti sei messa a ordinare i sottobicchieri che erano sparsi sul tavolino. Non hanno tutti la stessa forma. Alcuni sono rotondi, altri quadrati. Non è facile ordinarli e cominci a raggrupparli in base alla loro forma, ma i pensieri ti scappano e, nell’intercalare i sottobicchieri nel mucchio, dentro di te vedi tua nonna che mischia le carte per giocare all’asse di ori. Non puoi credere che la nonna sia morta, che non vi vedrete più, che non giocherete mai più all’asse di ori. Immagini, senza volerlo, in questo spazio che esiste al di là della ragione, che quando tornerai a Donostia potrai andare a trovarla e che la nonna sarà seduta a quel tavolo vicino alla cucina, pronta a giocare con te all’asse di ori.

\newpage
<div class="breakpage"></div>

<p class="alignright">sabato, h. 11:00 p.m.</p>

<br/>

<p class="linepull"> Luis sta tornando a casa. Non trova posto per parcheggiare. Ha fatto due giri dell’isolato e alla fine ha dovuto lasciare la macchina abbastanza lontano. Merda. Scheisse. Brutto tempo, vento gelido e neanche un buco per parcheggiare. A Luis sembra che il mondo gli si sia rivoltato contro, oggi il mondo si è messo contro di lui. Non riesce a togliersi dalla testa la rabbia di Elisabeth, i suoi rimproveri. Sembra che oggi abbia tirato fuori tutto ciò che per anni aveva taciuto. Da dove ha preso Elisabeth tanta rabbia? Luis ha visto un’altra Elisabeth, non conosceva quella Elisabeth così dura. La sua voce, una voce senza tracce di tristezza, lo ha spaventato.</p>

No, spaventato no.

Ha chiuso.

Mentre Elisabeth gli parlava senza interrompersi, ha sentito bruciare dentro di sé il desiderio di allontanarsi da lei. Mentre Elisabeth gli rinfacciava l’odio nato, accumulato, amplificato, plasmato in questi anni. Un odio di quanti anni? Di tre anni? Di due? Elisabeth l’ha odiato solo durante quest’ultimo anno? Questi ultimi mesi?

Perché Elisabeth avrà chiamato? Forse per questo l’ha chiamato, venerdì, all’università? Per questo l’ha distolto dalla sua lettura, dalla sua pace? Per questo gli ha tolto la possibilità di passare con Andrés e con te il venerdì sera?

Ha voglia di vederti. Ti racconterà tutto. Deve raccontarlo a qualcuno e quel qualcuno sei tu. Tu lo capirai, gli darai ragione, tu lo consolerai. Come una volta. Come durante le vacanze ai tempi dell’università. Ha voglia di abbracciarti. Desidera toccare il tuo profumo, la tua distanza. Dove ha messo le chiavi? Gli mancava solo questo: non trova le chiavi. No, sono nella tasca del soprabito. Un giorno o l’altro le perderà, l’apertura delle tasche di questo soprabito è troppo larga e lui è solito toglierselo e lasciarlo ovunque. Sarebbe meglio tenerle nella tasca dei calzoni.

Sembra che in casa non ci sia nessuno. Ha aperto la porta che dà dalla vostra parte. Non vede luce, non si sente niente. Sarete usciti. Che cosa credeva, che sareste rimasti in casa ad aspettarlo? Era questo ciò che si aspettava, che voleva? Lo sperava. Sì, sicuramente. Mentre sta per confessare a se stesso qualcosa del genere, accende il computer e decide di mettersi a lavorare.

\newpage
<div class="breakpage"></div>

<p class="alignright"> domenica, h. 00:05 a.m.</p>

<br/>

<p class="linepull"> È l’ultima metropolitana per tornare a casa. L’ultimo metrò. *Le dernier metró*. Catherine. *Belle de jour*. Teresa. Teresa che non può tornare, Teresa che vive con l’angustia di chi prende l’ultimo treno all’ultimo istante. Teresa, Tu.</p>

C’è molta gente perché è l’ultimo ma, essendo la prima stazione, avete trovato posto. Quando vi siete seduti, ti sei afferrata al braccio di tuo marito e hai appoggiato la testa sulla sua spalla, leggera, alla ricerca di protezione, chiedendo protezione. Sai che lui non lo capirà, ma gli farà piacere, in fin dei conti questa è la questione, darsi piacere reciprocamente, e non è poi così importante capirsi, capirsi completamente. Volontà. Fede. Fede e volontà. La volontà di avere una fede che possa smuovere montagne.

<br/>

<p class="linepull"> Quando arrivate a casa, Andrés apre piano la porta d’entrata. È tardi.</p>

<br/>

<p class="linepull"> La porta di vetro tra i due appartamenti. È aperta. Scommetteresti di averla chiusa quando sei uscita in modo che Luis, se fosse tornato, la trovasse chiusa. Adesso è aperta e la giacca nera di Luis è sul divano dell’entrata.</p>

<br/>

<p class="linepull"> Più lontano, in fondo al corridoio, si vede una luce tenue, proviene da una porta non completamente chiusa.</p>

<br/>

<p class="linepull"> Sei contenta, molto contenta, hai voglia di ridere. Ti è passato anche il sonno. Se non fosse solo, la porta sarebbe chiusa, inoltre la luce viene dallo studio, non dalla stanza da letto. Anche nello studio potrebbe stare con qualcuno, con una donna, con Elisabeth. Anche voi avevate iniziato in uno studio, nel tuo, un pomeriggio d’inverno, quel meraviglioso intreccio. No, sai che è solo, che questa cosa della porta è un segnale, una chiamata. Di nuovo le cose al loro posto, come tutti i fine settimana fino ad ora, come quando eri l’unica donna.</p>

Non hai avuto il coraggio di andare a cercare Luis direttamente, senza che tuo marito entrasse nel gioco.

“Guarda un po’, il figliol prodigo è già tornato”, hai mormorato mentre Andrés ti aiuta a togliere il soprabito. Lui non ha detto niente. O tu non l’hai sentito dire niente. Mentre cammina per il corridoio ti sembra che abbia sorriso. Che Andrés abbia sorriso.

“Ciao, siamo tornati”, dici affacciando la testa dalla porta dello studio.

“Non mi dire!” Luis non è capace di vestire di parole la tenerezza del suo sorriso, deve sempre dire qualcosa fuori luogo. Ha il computer acceso.

“Come mai già a casa così presto?” gli hai chiesto, controllando il desiderio di entrare nella stanza e dargli un bacio.

“E voi? Voi avete meno scuse di me. In fin dei conti io non sono altro che uno scapolone solitario. Se non si combina niente entro mezzanotte, meglio ritirarsi. Da lì in poi l’unica cosa che ci si guadagna è un mal di testa”.

Se tu non gli avessi visto il viso, avresti pensato che fosse arrabbiato. Sembrava stanco ma non arrabbiato; forse un po’ triste. Hai osato avvicinati, ma non l’hai toccato.

“Non ti sembra una bella cosa che io sia a casa?” ha continuato Luis con un tono meno secco. “Non ho molte cose da fare in giro, a dire il vero. Inoltre, credo di avere preso freddo e ho lo stomaco un po’ in disordine. Cosa avete fatto voi?”

Non ti piace che Luis utilizzi il plurale quando ti chiede qualcosa, ma come potrebbe fare altrimenti? Guardi verso la finestra. Fuori è buio e la finestra è uno specchio. Sì, hai fatto bene a metterti questa gonna. “Abbiamo cenato fuori, in quel ristorante nuovo del museo. Abbastanza bene”, hai detto, rispondendo per metà a Luis e per metà alla tua immagine nella finestra. Sei rimasta in silenzio per un istante. Ti vedi molto piccola nel vetro scuro della grande finestra, di nuovo ti mancano le forze, ma ti piace, quella donna vestita di nero e di rosso ha un qualcosa... Che cosa?

“Cosa?” ha detto Luis.

“Cosa di cosa? Non ho detto niente”, hai risposto, stupita, allontanando lo sguardo dall’immagine della finestra. Non vuoi chiedere a Luis quello che vorresti chiedergli, ma non puoi rimanere senza dire niente. “Vuoi venire in sala? Andrés e io pensavamo di bere l’ultimo goccio”. Questa volta sei stata tu a utilizzare, a proposito, come rete di sicurezza, il plurale.

“Forse preferite stare da soli...” e non sa come andare avanti.

“Cosa ti succede?”

“Niente, merda, niente. Meglio che tu non mi faccia caso. Nemmeno io so bene cosa mi stia succedendo.” Ha continuato. “Mi sono molto arrabbiato con Elisabeth. Anzi, veramente è stata lei ad arrabbiarsi con me. Mi ha detto che non è lei a piacermi, ma l’immagine che di lei mi sono fatto. Cioè che sono innamorato di me stesso e delle mie fantasie”. Si è alzato in piedi e ti ha appoggiato le mani sui fianchi. “Perché non ti sei sposata con me?”

Gli hai dato un leggero morso sul naso, per chiudere il passo a quello che ti si sta rompendo dentro. “Perché sospettavo quello che Elisabeth ti ha detto. Andiamo in sala”.

Hai cominciato a camminare per il corridoio sentendo la vicinanza del corpo che ti segue. Tentazione di accelerare il passo. Desiderio di fuggire verso la vicinanza di questo corpo. Quando siete entrati nella sala, Andrés ha salutato Luis e hanno iniziato a parlare di qualcosa letto sul giornale. Tu attraversi la stanza fino al mobile dove ci sono le bottiglie. Hai girato la testa per chiedere a Luis cosa vuole bere, sei accovacciata davanti al mobile aperto, hai cominciato addirittura ad aprire le labbra, hai costruito mentalmente la frase, ma non hai detto niente. Vedi i due uomini uniti nella conversazione sul tema del giornale, uno in piedi, l’altro in poltrona. Alla fine non dici niente. Inoltre, Luis non ha detto che ha preso freddo e ha lo stomaco sottosopra? Hai preso una bottiglia di whisky, blenden, whisky mischiato, whisky leggero, la prima bottiglia che hai trovato.

Quando ti sei rialzata, Luis ti ha guardata. Andrés si dirige agli scaffali dei libri e Luis resta a guardarti, rispondendo attentamente ad Andrés, ma guardando te e sorridendoti. Scorgi in Luis un sorriso nuovo che non ti piace, il sorriso troppo sicuro di una presunta complicità, labbra troppo umide, gonfiate dall’ansia dello sguardo.

Chissà se Andrés non fosse nella stessa stanza.

Chissà se non stesse parlando con Andrés di quell’articolo.

Ma non vuoi che Andrés non ci sia, vuoi che Andrés sia lì, non vuoi rimanere sola con Luis, con questo Luis che non conosci, con il nuovo Luis, con il Luis mollato da Elisabeth.

No, non è nuovo. Non è completamente nuovo. Ai tempi dell’università, ricordi? Sulla ringhiera della spiaggia di Donostia, stavate guardando il mare, soffiava un forte vento. Sarà stato durante una vacanza, quando Luis studiava a Madrid. Vacanze, oppure un fine settimana lungo. Era solito tornare a Donostia in queste occasioni. Sarà stata una di quelle volte. Quei tuoi pantaloni verdi. Sì, doveva essere estate, per lo meno un periodo caldo, perché quei pantaloni erano estivi.

Luis ti raccontò una delle sue avventure a Madrid. A volte te le raccontava, non sapevi bene con che intenzione, ma a quei tempi tu mettevi l’intenzione che più ti piaceva in quello che faceva la gente e non ci pensavi troppo. Disegnavi il mondo a tua misura, a tuo piacere. Il mondo era ancora come l’avevi visto dal finestrino del pullman di Deba. Volevi considerare il fatto che Luis ti raccontasse le sue storie con le ragazze come una prova d’amicizia e così lo interpretavi, così lo raccontavi a te stessa. O per lo meno è quello che dici a te stessa adesso. Chissà che cosa sentivi allora. Non lo sai con certezza. Non lo sai veramente.

O forse sì. Perché, in fin dei conti, cos’è il ricordo? Imbastire quel che ci resta. Rammendare una scucitura. In realtà non è vero che ricordiamo. Costruiamo ciò che ricordiamo, ricordare è costruire, tessere una storia comprensibile, per lo meno raccontabile, con i pezzi del passato che restano nella nostra mente. Imbastire, senza volerlo. E per comprendere, ricorrere a un filo nuovo, senza rendercene conto.

Ti ricordi di una di quelle avventure di Luis. Quella che ti raccontò appoggiati alla ringhiera della spiaggia di Donostia, guardando il mare.

Luis aveva riportato a casa in motocicletta una ragazza, dopo una festa in una casa. A quei tempi si facevano molte feste. Avevano ballato e la ragazza si era avvicinata molto. Luis era eccitato ed entusiasta che lei gli avesse dato l’opportunità di accompagnarla a casa, ma non ci fu nient’altro. Quando arrivarono a casa della ragazza, ciao e grazie, lei entrò nel portone della casa dei suoi genitori, senza dargli nemmeno un triste bacio. Fu in quell’occasione che udisti per la prima volta pronunciare da qualcuno seriamente la parola *spaccacazzi*. Ti sembrò divertente, o per lo meno questo avevi dato a intendere a Luis. Questo credi adesso. È quello che ti ricordi e odi te stessa. Spaccacazzi. Non ti era piaciuta la faccia che Luis aveva fatto verso la fine del racconto. Aveva lo sguardo fisso sul mare, ma non stava guardando il mare. Non aveva mai guardato nemmeno te, mentre raccontava quella storia.

Andrés ha trovato il libro che voleva e, mentre cerca la pagina, si avvicina a Luis. Un atlante, o per lo meno un libro grande con delle cartine. Luis allontana da te il suo sguardo liquido e tu ti ricordi del bicchiere di whisky che hai in mano. Ti sei seduta di traverso in un angolo del divano. Hai allungato le gambe e appoggiato la testa su un cuscino, sei quasi sdraiata. Non hai voglia di bere. A dire il vero, non hai voglia di stare lì, non sai perché hai riunito in questa sala quei due uomini così interessati e concentrati sulla cartina. Sei stanca, vuoi andare a letto.

A questo passo anche domani avrai grandi occhiaie nere e rughe attorno alla bocca, più profonde che mai. Ultimamente non ti piace molto la tua faccia. Sarai ammalata? I fantasmi di sempre. L’ultima volta che sei andata dal medico ti ha detto che non vedeva il motivo di preoccuparsi. Dovevi prendere delle vitamine. Prendere la vita con tranquillità. Lavorare meno. Non ci sono motivi per preoccuparsi. Te l’ha detto il medico. Il fatto di dormire meno è una questione legata all'età, si dorme sempre meno e il sonno diventa sempre più leggero. Per quello sei stanca, per mancanza di sonno.

Però quel che ti succede è troppo, non sei più una bambina ma non sei comunque ancora vecchia. Sei a metà strada fra i trenta e i quarant’anni e questo non è ancora essere vecchi. Non hai nemmeno grandi preoccupazioni. Perché allora quegli incubi. Quei brutti sogni. Così brutti, così spaventosi. Quando riesci a dormire, hai degli incubi. Morti e malattie. Di solito ti sveglia, sudata, il terrore. I fantasmi di sempre. Saranno le pastiglie. Le pastiglie che ti hanno dato per dormire.

<br/>

> Si descrivono anche, con minore frequenza, i seguenti effetti: stanchezza, capogiri, secchezza delle fauci, dispepsia, confusione, eccitamento, disturbi del linguaggio e possibile insorgere di una depressione.

<br/>

Inoltre, c’è quella faccenda del mestruo, ma forse è perché sei dimagrita. Perché sei dimagrita tanto? Quanto? Forse non tanto. Lo noti con alcuni abiti. Andrés e Luis non ti hanno detto niente. Luis non sa com’eri prima. Andrés, forse, non si ricorda. Non hai nessun altro vicino.

Luis e Andrés sono curvi sulla cartina. Tu, sdraiata, in un angolo ...no, a quell’epoca la frontiera fra l’Austria e l’Ungheria... Non te ne frega niente di quello che dicono. A loro importerà qualcosa? Li senti lontani, come se, mentre il tuo corpo rimane lì, la tua anima se ne andasse verso la cucina, in cucina a bere un bicchiere d’acqua e poi a dormire, a dormire senza lavarsi i denti. Chiudere gli occhi e dormire. Chiudere gli occhi e andarsene. Andarsene. Andare a dormire. Voler dormire, avere sonno, cadere dal sonno, cadere, che il sonno ti catturi, che il sonno ti prenda fra le sue braccia.

\newpage
<div class="breakpage"></div>

<div class="aligncenter"> Ti sei lavata i denti, tesoro? Sì, mamma. Sì, nonna. Sì, ho lavato i denti, qualcuno viene a letto con me a recitare le preghiere? O Gesù d‘amore acceso, non t’avessi mai offeso... bambino come me, ti dono il mio piccolo cuore, è per te, prendilo.

<br/>

Prendete il mio cuore, ma lasciatemi dormire in pace, solo dormire, solo piangere, qualcuno mi racconti una di quelle storie tristi che finiscono bene, affinché io possa cadere sorridendo nelle braccia del sonno. Sono stufa di storie allegre che finiscono male.

<br/>

Schloss Belvedere. Il palazzo. Il giardino imperiale, la forza della primavera, il dolce profumo dell’erba nuova. Una giovane madre gioca con suo figlio, corrono e saltano, per non bagnarsi con lo zampillo dell’acqua che innaffia automaticamente il prato. La dolcezza della voce della madre si confonde con le risate cristalline del bambino.

<br/>

Magari mia madre fosse stata così felice con me, quando io ero una bambina piccola come quello, quando ero la sua bambina, il suo giocattolo. Magari mia madre fosse felice. Ci sono cose che non si possono esprimere a parole. È la forma ciò che determina il contenuto. Siamo servi del mezzo, schiavi delle parole.

<br/>

Comunque, questa è l’unica cosa che si può fare. Raccontare, parlare, trasformare in parole i sentimenti, renderli parola. The only possible intercourse. Forse per questo agli anziani, coloro cui la vita sta finendo, piace tanto raccontare, parlare, dire?

<br/>

Quando non si ha un interlocutore, si parla solo se si è molto felici o se si soffre. Il dolore è sempre molto, troppo. La sofferenza, come la morte, non ha misura.

<br/>

Come a Donostia, anche a W. la primavera quasi non trova spazio nel salto tra l’inverno e l’estate. Pioggia, pioggia persistente. L’incessante pioggia senza gocce che veste le strade di vetro grigio.

<br/>

Il sole dei giardini del Belvedere si è spento nella strada in cui ti trovi. Non sai come sei arrivata a quella strada, a quelle strade senza sole. Sembra che ti ci abbia portata il cambio di luce. Sei lì e il sole è diventato pioggia, poi, la luce pulita di una piccola e ordinata clinica privata.

<br/>

L’immenso tavolo riempie tutta la stanza e, dall’altra parte, c’è un medico dai capelli scuri. Dall’altra parte della scrivania. Dall’altra parte della stanza. Lontano. Tu sei molto piccola e sai che presto morirai. Per questo sei lì. Non sai come ci sei arrivata, però sai che sei lì per quello, perché presto morirai.

<br/>

Vedi le parole che escono dalle labbra del medico volare verso di te come catene di lettere. Le parole del medico ti uccideranno. Lo sai. Le terrificanti parole che si sono liberate dalla sua bocca trasformandosi in lettere. Lo sai. Per quello non puoi muoverti da dove sei.

<br/>

La voce del medico, senza parole, non esce dalle sue labbra. La voce del medico, senza parole, riempie tutto lo spazio della stanza sopra l’immensa scrivania. Nelle tue orecchie non c’è posto per altra voce.

<br/>

Ti scoppierà la testa. Non puoi andartene. Hai gli occhi inchiodati alla catena di parole che dalle labbra del medico arriva fino al tuo cuore. Quelle parole, quelle parole che dicono che presto morirai, arriveranno fino al tuo cuore, lo sai.

La tua morte è stata scritta. Il medico ha i risultati delle analisi in mano. Non è carta. È qualcosa che sembra di pietra. Tu sai che è scritto in tedesco. Le parole del medico sono in inglese e la sua voce è un vortice spaventoso che riempie la stanza e la tua testa.

<br/>

Sei molto piccola. Vorresti essere nei giardini del Belvedere a giocare con tua madre, con l’acqua. Lo sai. Ma non ti muoverai. Non ti sveglierai. Non uscirai da questo mondo nel quale si può passare, senza attraversare nessuna porta, dai giardini del Belvedere a una clinica. È terribile, morirai, ma le madri giocano con i loro figli sotto il sole del Belvedere, con l’acqua che innaffia il giardino.

</div>


