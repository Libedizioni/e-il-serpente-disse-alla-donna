#AUTUNNO { .hidden }

<div class="compact alignright">

*Autunno*

*Udazkena*

*Fall*

*Automne*

*Otoño*

*Autumn*

*Herbst*

*Ngahuru*

*Ašun*

*Varsha*

*Quitian*

*Aki*

</div>

\newpage
<div class="breakpage"></div>

<br/>

<br/>

<br/>

<p class="alignright"> sabato, h. 5:00 p.m.</p>

<br/>

<p class="linepull"> *Quando anche la nostalgia mi ha abbandonato,* hai scritto su un post-it. A volte ti vengono frasi come questa e devi assolutamente scriverle, in modo da portare l’esplosione che hai dentro dal petto al braccio, dal braccio alla mano fino alla punta delle dita per riversarla, per mezzo dell’inchiostro, in lettere sulla carta.</p>

Guardi fuori dalla finestra. Sono già cominciate a cadere le prime foglie dell’autunno. Comincia a succederti a W. ciò che ti succedeva anche negli umidi pomeriggi d’autunno di Donostia. Quel freddo che ti scivola giù dallo sterno in mezzo ai seni. Una corrente d’aria che ti toglie il respiro e fa precipitare tutto dentro di te.

Quindi non era la città di Donostia. Forse è l’autunno, ma non un autunno qualunque e nemmeno un momento qualunque. È tutto ciò che nel corso della tua vita, nel tempo, nel tuo tempo, si è interrotto a farti stare così. Debole. Dolce. Sensibile. Traboccante di tristezza. Cose rimaste in sospeso da molto tempo, in qualche modo bloccate, non compiute, non chiuse. Pezzi di vita aperti che ti hanno aspettato. Per esempio, guardare la strada dalla finestra un pomeriggio d’autunno. Da tempo non ti soffermi a guardare la strada dalla finestra. No, sono anni che non ti soffermi a guardare, nient’altro che a guardare. Questa è l’interruzione. Il vuoto che iniziò in un punto perso della memoria. Tutto il tempo in cui non sei stata a guardare la strada dalla finestra è come un buco. Il nulla. E soffermarsi di nuovo a guardare la strada dalla finestra è come rompere questo vuoto, quando sono già cominciate a cadere le prime foglie dell’autunno. Dopo tanto tempo. Guardare fuori dopo tanto tempo e vedere le foglie cadere.

L’autunno, l’umidità, le foglie secche bagnate, lì a marcire, e il mondo, la storia, la vita. Non sai da dove iniziare a pensare per poterti allontanare da questa sensazione piena che ti soffoca. Ruoti lo sguardo fino all’altro capo della sala, trascinandolo sui mobili e sui tappeti e vedi tuo marito alla luce gialla di una lampada a stelo. Lo vedi lì seduto, mentre legge, mentre vive, una mano penzoloni dal bracciolo della poltrona, mostrando la sua bellezza al mondo. Questa è la vita, in questo consiste la vita degli esseri umani, giorno dopo giorno, ora dopo ora, minuto dopo minuto. Tuo marito, il tuo uomo, un uomo, non l’unico, il tuo. Sai di non essere per tuo marito la prima donna e nemmeno l’ultima. Lo sai o lo vuoi. Ma che cosa sai tu di tuo marito? Il magnetismo dei pericoli. L’attrazione della paura. Alcuni uomini, altri uomini, si sposano con la prima donna che li colpisce. Confermeranno la loro scelta rifiutando tutte le donne da cui si sentiranno attratti negli anni successivi. La vita. I modi di vivere.

Risposte che si danno alla paura.

<br/>

<p class="linepull"> Da tempo Andrés non ti vedeva così tranquilla, così rilassata. Probabilmente è il fatto che vi troviate in casa d’altri a darti questa tranquillità, a darti il tempo per guardare fuori dalla finestra. A casa hai sempre qualcosa da fare, qualcosa da sistemare, qualcosa da pulire e, questo, quando sei a casa.</p>

<br/>

<p class="linepull"> Qui trascorri più tempo in casa, siete stranieri e non conosci nessuno. Non senti, comunque, un gran desiderio di uscire. Quando il viaggio era ancora un progetto, pensavi all’infinità di musei e di film che avresti visto, e anche al teatro, perché per imparare il tedesco il metodo migliore è assistere in lingua a spettacoli che già si conoscono. Avevi detto tutto questo ad Andrés con assoluta sicurezza. Stavi giustificando il fatto di venire con lui. Riempirti di ragioni. Dare a lui delle ragioni per poterci credere tu. Ma adesso non hai molta voglia di uscire. Per il momento no. Ecco, siete qui da poco tempo, ti ambienterai. In realtà nemmeno scrivi molto, unica ragione che di solito ti trattiene in casa. No, non scrivi neanche lettere. Non fai niente. Stai. Non hai forza per niente. Il semplice fatto di stare ti stanca, ma questa stanchezza non ti fa male. Ti attrae. Hai iniziato a provare una certa comodità nella stanchezza.</p>

Oggi, per esempio, da più di mezz’ora stai guardando fuori dalla finestra.

<br/>

<p class="linepull"> Andrés non sa con esattezza da quanto tempo stai guardando dalla finestra, ha perso il conto. Direbbe che, quando ha alzato la testa dal giornale l’ultima volta, stavi già guardando fuori e da quel momento sarà passata una mezz’ora, visto che ha letto quasi da cima a fondo un paio di articoli.</p>

Andrés è contento perché ha tempo di leggere il giornale, di leggerlo per intero e tranquillamente. Alla fine un lavoro comodo, solo per un anno, ma comodo. E non sembra proprio destinato a cambiare. Al massimo qualche viaggio a Bruxelles. Un paio di giorni. Prendere l’aereo e andare. Riprendere l’aereo e tornare. Lui, il suo mondo, i suoi aerei. Tu, il tuo mondo, i tuoi silenzi.

<br/>

<p class="linepull"> Da quando siete a W. non ha ancora fatto neanche un viaggio da solo. Non sei mai rimasta nemmeno per qualche giorno senza Andrés, da sola con Luis, voi due soli, in casa. Succederà. Succederà anche questo. Succederà quando sarà il momento.</p>

<br/>

<p class="linepull"> Ti sei alzata, ti stai allontanando dalla finestra e ad Andrés è sembrato che tu stessi per uscire dalla stanza. Passi sicuri, la camminata di chi ha preso una decisione ferma. Quando passi davanti ad Andrés non lo guardi nemmeno. Lui, in ogni caso, aveva una delle sue frasi preparate, una frase stupida, in realtà: “Allora? Alla ricerca dell’ispirazione?” o una banalità del genere. Con te è sempre meglio dire qualcosa piuttosto che rimanere in silenzio. Con te, con la Teresa degli ultimi tempi. Il fatto è che gli sguardi muti ti rattristano, ti intristisci quando qualcuno ti guarda senza dirti niente. Andrés si è abituato a risponderti in modo automatico. Ha acquisito una certa pratica in quest’ultimo periodo. Qualunque cosa, pur di non rimanere nudo di fronte alla tua lunga, profonda, incomprensibile tristezza.</p>

Forse l’essere venuta a W. ti guarirà. Ti guarirà? I cambiamenti fanno sempre bene. Comunque Andrés non vuole preoccuparsi troppo. Cancella senza guardarle le immagini che evoca con la parola *guarire*. Crede che siano cose dell’età. Pensa che a lui non è mai successo niente del genere, ma le donne sono diverse. Pare che per loro i problemi dell’età, le crisi, si presentino prima.

La cosa migliore, tacere senza rimanere in silenzio.

Mogli, tipi di moglie. Mogli che non lavorano. Per esempio. Diverse da te. Le mogli dei colleghi di Andrés. Mogli-bambole di mariti attivi, intellettuali, economisti, professionisti, donne che si dedicano ad abbellire le cene e che riempiono la loro vita quotidiana con creme e massaggi. No, tu non sei così. Anche se tu smettessi di lavorare (forse questa possibilità ti passa per la testa?) non saresti così. Ad Andrés sembra che tu ti trucchi sempre meno, che tu sia sempre più senza colore. Ma, nonostante questo, vorrebbe Andrés una moglie-bambola? Anche se non l’ha mai detto, è sempre stato orgoglioso di sua moglie, di una moglie che non è una bambola, una moglie che non riuscirebbe comunque a definire con parole (e se lasciassi il lavoro per aiutarlo?). Gli torna alla mente quella coppia modello vista a una conferenza. La conferenza era tenuta dal marito, ma la moglie, la grande donna che c’è dietro a ogni grande uomo, era lì, in silenzio ma saggia. Era lì. Il marito l’aveva nominata durante la conferenza, dicendo che era la sua migliore collaboratrice oltre che una collaboratrice insostituibile. La moglie aveva fatto un sorriso di beatitudine e alcuni dei presenti avevano applaudito. Tutti avevano sorriso. Ad Andrés dà fastidio ricordarlo, ma il conferenziere era un amico del direttore del suo ufficio e anche lui aveva sorriso. La conferenza non era stata male, ma non ricorda nulla del contenuto. Si ricorda solo di quella donna sciupata. *Quell’aspetto di dipendenza gestita con dolcezza e profondamente accettata.* Avrebbe potuto essere una delle tue frasi. Quando volevi risultare simpatica, quando eri con gente che rideva delle tue battute, eri solita dire cose del genere. Ad Andrés pareva che alla gente quelle tue frasi sembrassero divertenti. A lui sì sembravano divertenti, o per lo meno gli piaceva che le tue battute facessero ridere gli altri.

Quando eri dell’umore giusto per fare battute.

Lo sarai di nuovo?

Sì. Sei andata in cucina. Luis è lì, sembra proprio che sia lì, si sente rumore.

La tua fragorosa risata.

Ad Andrés piace sentirti ridere, anche se lo fai con un altro. Con lui, ultimamente, ridi poco. Nemmeno lui ride molto con te. Con Luis va d’accordo. A volte addirittura ride. Luis è una novità, una compagnia nuova e piacevole. È stata una buona idea venire con te da Luis, sebbene qualcosa dentro gli disegni un punto di domanda.

Ma Andrés non vuole pensare a questo. È meglio non pensarci. Anche se continua a pensarci, le cose comunque accadranno come devono accadere, perché accadranno.

Guarda la foto di Arafat sul giornale, sempre con quel fazzoletto in testa e l’uniforme militare. Quant’è brutto Arafat. Arafat. Gli arabi. Si ricorda della riunione del lunedì e ritorna a immergersi nel giornale.

\newpage
<div class="breakpage"></div>

<p class="alignright"> sabato, h. 5:05 p.m</p>

<br/>

<p class="linepull"> Quando entri in cucina, Luis sta riponendo in frigorifero alcune cose comprate al supermercato.</p>

“Ti ricordi di Andoni?”, gli hai chiesto, come fosse un saluto, appoggiandoti allo stipite della porta.

“Sì”, Luis ti restituisce un sorriso malizioso assieme alla risposta. “Provai molta invidia quando ti innamorasti di lui”.

Ti scappa una risata nervosa. “Non so se m’innamorai o se m’ingannò”.

“È la stessa cosa, no? S’innamora chi è disposto a innamorarsi. Chi si lascia ingannare”. Luis, in piedi, ha chiuso la porta del frigorifero. Si è seduto sull’angolo di un armadio basso e ha preso il pacchetto di sigarette dalla tasca. Te ne ha offerto una.

“Non lo so, però è lo stesso”. Hai acceso la sigaretta col fuoco che Luis ti offre. Ti senti persa. Non sai perché hai cominciato a parlare di Andoni, però l’hai fatto e adesso devi andare avanti.

“L’anno scorso mi ha chiamato suo figlio. Ha diciott’anni. Beh, adesso ne avrà diciannove. Mi ha cercata al lavoro, non avevo mai parlato con lui prima di allora. All’inizio non riuscivo a rendermi conto bene di chi fosse, ma l’ho capito subito quando mi ha detto il suo cognome. Andoni mi aveva parlato così a lungo di lui: Jon di qui e Jon di là. Jon Ibaizabal, il figlio di Andoni. Sai perché mi aveva chiamata?” Luis ha fatto una faccia interrogativa. “Perché non sapeva che fare con suo padre, perché suo padre stava male e lui non sapeva che fare! All’inizio non sono stata in grado nemmeno di rispondere. Mi sembrava che qualcosa nel mondo fosse assolutamente fuori posto. Il figlio di Andoni che chiamava me! Credo che me lo immaginassi ancora piccolo, come se il tempo non fosse passato, e invece lui era lì, il bambino, a chiedermi di andare a trovare suo padre, poiché aveva pensato che questa potesse essere la cosa migliore, che sapeva che io ero stata importante per suo padre. Un bambino che mi stava dicendo che sapeva che io ero stata importante nella vita di suo padre”.

Nell’espressione del viso, nel tono che hai utilizzato, hai cercato di evidenziare la distanza di chi non ci crede.

Ti sei messa vicino a Luis, alla sua sinistra, seduta all’altra estremità del mobiletto. Luis sta guardando per terra, il braccio sinistro incrociato sulla pancia, l’altro allungato, penzoloni, la sigaretta in mano, stretta fra il dito indice e il medio.

“Per quello dicevi dei ricordi dell’infanzia nella lettera? Non mi dirai che collochi la storia con Andoni nella tua infanzia. Non eravamo già più dei bambini, anche se non è una cattiva strategia per mettere delle distanze”.

“Che cosa ti ho scritto dei ricordi dell’infanzia?” Il fumo della sigaretta che lentamente soffi fuori o qualcosa di simile alla vergogna ti sta scaldando le guance, soprattutto quella destra. Perché mai si scalda una parte più dell’altra?

“Che abbiamo ormai un’età in cui i ricordi dell’infanzia cominciano a essere lontani o qualcosa del genere”.

Gli hai risposto con un profondo sospiro e anche tu sei rimasta a fissare il pavimento. “Davvero ti ho scritto questo?” Hai aggiunto.

Ti è tornato alla mente il fascino del colore della pelle di Andoni vent’anni fa. Quando eri ancora una bambina, quando non osavi ancora rivolgergli la parola. Non sai con certezza quando hai cominciato a credere che lui fosse l’uomo della tua vita. Era quello che pensavi, per lo meno quando siete andati assieme in Italia, credevi di essere all’inizio di una vita che avresti passato al suo fianco. In quell’hotel di Genova, la prima volta che hai fatto l’amore con lui, la prima volta che hai fatto l’amore. Avresti voluto che quello fosse solo l’inizio, l’inizio con lui, il legame. Ci avevi creduto. Il tuo corpo non aveva mai tremato prima come in quell’hotel di Genova. Non sai se poi abbia mai più vibrato in quel modo.

“E alla fine sei andata a trovare Andoni?”, ti chiede lui, con un sorriso nella voce, come se non avesse sentito la tua domanda.

“Sì, e senza pensarci due volte. Che altro avrei potuto fare? Non potevo parlare con lui. Sai, da qualche anno vive in una casa senza telefono e al lavoro mi avevano detto che era in malattia. Mi ero spaventata, o per lo meno preoccupata. Alla fine non ce n’era motivo. A essere sincera non so cosa mi aspettassi. Lo trovai molto dimagrito e non mi raccontò granché. Sembra proprio che sia conciato male. Come tanti altri”, hai sorriso ma senza alzare lo sguardo da terra, “anche se è molto più tranquillo di tanti altri e forse questo è ciò che più spaventa, la sua tranquillità. Pensai che forse era questo che aveva spaventato Jon”.

“L’hai conosciuto?”

“Chi? Jon?”

Fa un cenno d’assenso col capo.

“No, quando sono passata da quella casa non s’è mai fatto vedere. Credo che viva con sua madre, con la moglie di Andoni. Non l’ho mai visto, nemmeno da piccolo. Non comincerò certo adesso a complicare le cose. Non ho detto ad Andoni perché ero andata a trovarlo e nemmeno lui me l’ha chiesto”.

“Sicuro che è stato lui a dire a suo figlio di chiamarti”.

Avverti di nuovo nella voce di Luis un sorriso che non vedi e, allungando il braccio destro, lo colpisci leggermente appena sotto la spalla con il pugno. Adesso senti in gola il calore che prima ti saliva sulla guancia. Da sotto in su, calore ascendente. Come ami quest’uomo! Come ami Luis. Piangeresti se non ci fosse spazio, né tempo, se non esistesse il contesto, se non esistesse il domani, se non esistesse l’ieri. Anche se, se l’ieri non esistesse, adesso non saresti qui in cucina con Luis, in casa del Luis di adesso, a fianco del Luis di allora.

Luis dal finestrino dell’autobus, Luis con una giovane donna in via Urbieta: ridono. È successo molti anni fa, troppi anni perché abbia importanza. No, non t’importa. Oppure sì conta, perché importò, quel giorno, perché vedere Luis, in via Urbieta, che rideva a braccetto di una giovane donna, ti allontanò da lui. Ti allontanò. Molto più di quanto pensasti allora, assai più a lungo di quanto credesti allora. E comunque, se non contava allora, conta che adesso non conti, o poter far finta adesso che allora non contasse, conta amarlo come lo ami adesso, il piacere e la gioia che ti dà toccare il suo braccio. Conta ciò che conta. Né più, né meno.

Non l’hai mai detto a Luis. Non gli hai mai chiesto chi fosse quella donna. Grande idiozia. Perché chiedere. Devono esserci state molte donne nella vita di Luis.

Ma tu non le hai viste.

Non le hai viste, a mezzogiorno di una domenica di pioggia, in via Urbieta, a braccetto e ridendo, mentre stavi andando a pranzo a casa dei tuoi genitori, in autobus, senza molta voglia. Entrambi stavano ridendo. Sembrava che fossero contenti mentre tu non lo eri, non eri parte di quell’allegria, tu guardavi dal finestrino dell’autobus. Guardavi, ma eri a parte. Il finestrino, il vetro sporco, gocce di pioggia sul vetro sporco e il rumore della gente in quel mezzogiorno di domenica in via Urbieta, mentre aspettavi che il semaforo diventasse verde.

Non gliene hai mai parlato, ma quell’anno non regalasti niente a Luis il giorno del suo compleanno. Gli telefonasti per fargli gli auguri ma non vi metteste d’accordo per prendere un caffè o andare al cinema. Forse da allora non l’hai più chiamato per fargli gli auguri. Ricordi che a volte gli hai mandato una cartolina se il suo compleanno ti sorprendeva in viaggio. Ma non l’hai più chiamato. In fatto di essere in viaggio fornisce una buona scusa per mandare una cartolina. Se si chiama, invece, la voce dell’altro è lì. Di solito risponde. Deve rispondere. Può fare delle domande. Da molto tempo non lo chiami il giorno del suo compleanno. Sicuramente da quel giorno di via Urbieta.

Tra l’altro, subito dopo, lui era venuto a vivere a W. e tu ti sei sposata. Non avete avuto molte notizie l’uno dell’altra. Qualche biglietto di auguri ogni tanto. Anche tu sei stata molto occupata. Il lavoro alla rivista, i reportage e i viaggi. Un biglietto di buon compleanno o gli auguri di un felice anno nuovo. Il matrimonio. La vita famigliare. La vita famigliare moltiplicata per due, la tua più quella di Andrés, da quando la cosa fra di voi era diventata seria. Avevi già iniziato a uscire con Andrés quando accadde quella cosa di via Urbieta? A dire il vero, questo non importa.

Prima eri stata con Andoni, ammaliata dal magnetismo di chi aveva dodici anni più di te. Luis era sempre lì. Con Luis era un’altra cosa. È sempre stata un’altra cosa. Qualcosa di più intimo o più esterno. Diverso. Così diverso che molte volte hai potuto dimenticarlo. No, di lui non ti sei dimenticata. È quello che c’è fra voi due ciò di cui ti ricordi quando qualcosa ti ferisce.

Forse quella è stata l’ultima volta che l’hai chiamato, l’anno in cui l’hai visto in via Urbieta con quella giovane donna. Non vi siete più incontrati nemmeno per prendere un caffè. Non avevi voglia di vederlo.

Oppure?

Nemmeno lui ha fatto molti sforzi per rendere più facili le cose. Aveva detto, o avevate detto, che prima o poi vi sareste rivisti. E la cosa era finita lì. Che una volta o l’altra vi sareste rivisti.

Sembra che questa sia la volta, che sia arrivato quel momento.

\newpage
<div class="breakpage"></div>

<p class="alignright"> sabato, h. 5:15 p.m</p>

<br/>

<p class="linepull"> Luis ha fatto un gesto esagerato, come se stesse per cadere, quando, con il pugno, l’hai colpito leggermente sotto la spalla, e ti ha risposto sorridendo, mentre ti osserva avviarti verso la porta.</p>

Mentre ti guarda sorridente, Luis pensa che dovrebbe chiamare Elisabeth.

Le ha promesso che l’avrebbe chiamata, il fine settimana l’avrebbe chiamata. Domani sarà ancora fine settimana ma, quando uno dice il fine settimana, non significa che chiamerà domenica. Se si vuole far qualcosa il fine settimana, bisogna mettersi d’accordo il sabato. O il venerdì.

Luis sa che Elisabeth sta aspettando la sua telefonata, sa che comunque non rimarrà con le mani in mano e che non si arrabbierà anche se lui non la chiama ma sa anche che, se lo facesse, lei ne sarebbe felice. L’allegria di Elisabeth, quell’eccessiva allegria lo soffoca, il peso della responsabilità è più grande di lui ma non è in grado di fuggire. Gli piacerebbe dimenticare, come si è dimenticato di Elisabeth durante questi ultimi minuti, mentre parlava con te, dimenticarsi completamente della capacità di comprensione di Elisabeth, del suo equilibrio, della calma silenziosa di Elisabeth, della sua maturità, della tenera autonomia di Elisabeth, dimenticarsi di Elisabeth, dimenticarsi delle responsabilità nei suoi confronti.

<br/>

“Dovrei fare una telefonata”, ti dice Luis come se non desse importanza alla cosa.

“Di lavoro?”, stavi per uscire dalla cucina. Anche tu hai utilizzato il tono di chi non dà importanza al fatto.

“No, di un’altra cosa”, e si alza per uscire dalla cucina dietro di te.

<br/>

<p class="linepull"> Ma forse quella telefonata non è poi così *di un’altra cosa* per Luis. Da quando Elisabeth se n’è andata da casa, stare con lei è qualcosa di assai simile al lavoro. Prima, quando viveva in casa, era lì, la vedeva al ritorno dall’ufficio per andare a cena o per preparare un’insalata assieme. Perché se ne sarà andata? Le aveva detto che la capiva, ma non era vero, non capiva perché se n’andava, non capiva cosa potesse mancarle stando con lui. Non sapeva, inoltre, qualunque cosa fosse ciò che le mancasse, dove avrebbe potuto trovarla. Avrebbe potuto darle il vivere da sola quello che non aveva trovato in tre anni di convivenza con lui?</p>

Se almeno si fosse arrabbiata, se per lo meno se ne fosse andata gridando che la colpa era sua, di Luis.

No, se n’era andata tranquilla, triste però tranquilla.

Elisabeth era così. Sapeva che ci aveva pensato a lungo. Disse che lo aveva già deciso quando, dopo aver trascorso un paio di settimane da sola sulle Alpi, era ritornata abbronzata e bellissima. Che non c’era bisogno d’arrabbiarsi, che sarebbe stata un’altra fase della sua vita. Un’altra tappa, un’altra stagione, un altro ciclo, un altro tempo. Che avrebbero potuto continuare a vedersi, che avrebbero continuato a vedersi, di chiamarla, che anche lei l’avrebbe chiamato, per andare al cinema o a cena. Che se poi ne fosse sorto qualcosa di più, tanto meglio, forse il fatto di non dormire assieme tutte le notti avrebbe risvegliato in loro la passione. Questa era la cosa peggiore, la possibilità di rivedersi, il poter stare assieme un’altra volta, il dover chiamare. Perché se n’era andata? Alla ricerca di che cosa? Perché?

Forse per lasciare spazio a te.

Forse Elisabeth se n’era andata per lasciare uno spazio nella casa e nella vita di Luis, affinché venissi tu con tuo marito. Doveva comunque essere arrivata in modo assai simile, a riempire un vuoto, era stata lei a decidere di trasferirsi lì e se n’era andata perché l’aveva voluto, la bella Elisabeth, i lunghi capelli biondi di Elisabeh e i suoi abiti neri, un corpo curato, forte, giovane.

Tutte le notti Luis nota la sua mancanza e, notte dopo notte, il buco da lei lasciato nel letto gli si fa sempre più grande ogni volta che nelle sue mani rinasce la forma dei seni di Elisabeth..

\newpage
<div class="breakpage"></div>

<div class="aligncenter"> Anche a te è rimasto sul petto il ricordo dell’amore di Andoni.

Le mani virili di Andoni, come fossero ciotole, a proteggere i tuoi giovani seni, e il calore del petto di Andoni attaccato alla tua schiena. Ti è rimasto in gola il sapore amaro del suo abbandono.

<br/>

Il dolore è ancora vivo, addormentato nei tuoi seni adesso più cadenti, acquattato nella tua gola adesso più provata. Da lì puoi rievocare le immagini della stanza di quell’hotel e l’eco della voce di Andoni. E le rievochi, come si riapre una vecchia ferita, per sentirne il bruciore, poiché i ricordi che non si capiscono devono riapparire una volta e un’altra ancora.

<br/>

La prima luce del giorno cominciava a entrare dalle fessure lasciate aperte dalla pesante tenda dell’hotel. Non avevate praticamente dormito in tutta la notte, ma non avevi per niente sonno.

<br/>

Ti sembrò che la voce di Andoni venisse da molto lontano, sebbene avesse la bocca vicino al tuo orecchio, quando disse che avresti dovuto andare avanti senza di lui, che era meglio che tu non continuassi con lui, che era per il tuo bene, che eri ancora molto giovane e avevi ancora molto da vivere, che la vita per te era appena iniziata, che la sua invece era già completamente decisa, il suo destino ben segnato, che aveva anche un figlio e questa sarebbe stata una catena per sempre, che non voleva importela, che era stato molto bene con te (questo lo sapevi, lo sai), ma che avresti dovuto interpretare quel viaggio come un addio.

<br/>

Non gli avevi risposto. Non ti eri difesa. Avevi capito tutto con chiarezza, inesorabilmente, in quel momento. Dal tono della sua voce avevi capito che non c’era marcia indietro, che le cose erano decise, che sarebbero state così, che dire qualcosa non sarebbe servito che a peggiorarle.

<br/>

Eri rimasta in silenzio, perché avevi visto con chiarezza la verità. La sua verità. L’avevi vista e sentivi la ferita che, come fosse una spada, stava aprendo nella tua carne. Avevi visto la sua verità che s’inghiottiva la tua. Il tuo sussulto, le tue sicurezze, il tuo amore, quella gioiosa idea che sarebbe stato il tuo uomo, il desiderio di partorire i suoi figli... Avevi visto le tue verità fatte a pezzi, distrutte. Quel mare che avevi sentito dentro di te il giorno prima, pieno di onde luminose, era in quel momento la pozzanghera sporca sul ciglio della strada che le ruote di un camion svuotano al passare. Non si sentiva più lo stridere dei gabbiani, il sole non trasformava in oro l’azzurro del mare. Come se l’affilata spada della sua verità ti avesse tagliato le corde vocali, quella mattina appena iniziata nella stanza dell’hotel di Genova, non usciva dalla tua gola nemmeno il suono della respirazione.

</div>


